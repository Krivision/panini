#################################################################

॥ १. अइउण् । २. ऋऌक् । ३. एओङ् । ४. ऐऔच् । ५. हयवरट् । ६. लण् । ७. ञमङणनम् । ८. झभञ् । ९. घढधष् । १०. जबगडदश् । ११. खफछठथचटतव् । १२. कपय् । १३. शषसर् । १४. हल् ॥ इति माहेश्वराणि सूत्राण्यणादिसंज्ञार्थानि । एषामन्त्याः इतः । हकारादिष्वकार उच्चारणार्थः । लण्मध्ये त्वित्संज्ञकः ॥

#################################################################

१ हलन्त्यम् [१.३.३ ]

उपदेशेऽन्त्यं हलित्स्यात् । उपदेश आद्योच्चारणम् । सूत्रेष्वदृष्टं पदं सूत्रान्तरादनुवर्तनीयं सर्वत्र ॥

===============================================================

पदच्छेदः  हल् प्रथमा-एकवचनम् , अन्त्यम् प्रथमा-एकवचनम्

अनुवृत्तिः  उपदेशे १.३.२ , इत् १.३.२

अधिकारः 

अनुवृत्तिसहितं सूत्रम्  उपदेशे अन्त्यम् हल् इत्

सूत्रप्रकारः  संज्ञासूत्रम् (इत्संज्ञा)

सूत्रार्थः  उपदेशस्य अन्तिमव्यञ्जनम् इत्संज्ञकं भवति ।

===============================================================

'उपदेश' शब्दस्य व्याख्या एकया कारिकया दीयते -

धातुसूत्रगणोणादिनामलिङ्गानुशासनम् ।

आगमाः प्रत्ययादेशाः उपदेशा प्रकीर्तिताः ।

धातुपाठः, सूत्रपाठः, गणपाठः, उणादिपाठः, लिङ्गानुशासनम् - एतेषु पञ्चसु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः - एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते । 

व्याकरणस्य आदिभिः ऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः - इति अत्र संक्षेपः । यथा -

१) सर्वे प्रत्याहाराः - अच्, अक्, हल् - आदयः उपदेशाः सन्ति ।

२)सर्वेषाम् धातूनाम् धातुपाठे निर्दिष्टम् स्वरूपम् 'उपदेशः' नाम्ना ज्ञायते । यथा, कृ-धातोः धातुपाठे 'डुकृञ्' इति निर्देशः कृतः अस्ति, अतः 'डुकृञ्' इति उपदेशः । केषाञ्चन धातूनाम् उपदेशः धातोः दृश्यरूपसदृशः एव अस्ति । यथा, 'भू' धातो' 'भू' इत्येव उपदेशः ।

३)सर्वे प्रत्ययाः प्रत्ययाधिकारे यस्मिन् स्वरूपे पाठ्यन्ते, तस्मिन् स्वरूपे उपदेशसंंज्ञकाः सन्ति । यथा, 'क्त्वा', 'तुमुन्', 'अण्', 'टा', 'टाप्' आदयः ।

४)सर्वे आदेशाः, आगमा च यथा सूत्रपाठे पाठिताः, तस्याम् अवस्थायाम् उपदेशाः सन्ति । यथा - 'अट्', 'आत्', 'शि' - आदयः ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा ।

उपदेशस्य अन्ते विद्यमानस्य व्यञ्जनस्य अनेन सूत्रेण इत्संज्ञा भवति । कानिचन उदाहरणानि एतानि -

अ इ उ ण् - णकारः ।  ऋ ऌ क् - ककारः ।  ए ओ ङ् - ङकारः ।  ऐ औ च् - चकारः ।

'तुमुँन्' प्रत्यये विद्यमानः अन्तिमः नकारः इत्संज्ञकः भवति ।

'डुपचष्' अस्मिन् धातौ विद्यमानः षकारः इत्संज्ञकः भवति ।

'भू' इत्यस्य अन्ते व्यञ्जनम् नैव विद्यते । अतः अस्य धातोः विषये हलन्त्यम् सूत्रस्य प्रसक्तिः नास्ति ।

#################################################################

२ अदर्शनं लोपः [१.१.६० ]

प्रसक्तस्यादर्शनं लोपसंज्ञं स्यात्॥

===============================================================

पदच्छेदः  अदर्शनं प्रथमा-एकवचनम् , लोपः प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  अदर्शनम् लोपः

सूत्रप्रकारः  संज्ञासूत्रम् (लोपसंज्ञा)

सूत्रार्थः  वर्णस्य वर्णसमूहस्य वा अदर्शनम् 'लोपः' नाम्ना ज्ञायते ।

===============================================================

व्याकरणशास्त्रस्य संज्ञासु अन्यतमा अस्ति 'लोप' इति संज्ञा ।

#################################################################

३ तस्य लोपः [१.३.९ ]

तस्येतो लोपः स्यात्। णादयोऽणाद्यर्थाः॥

===============================================================

पदच्छेदः  तस्य षष्ठी-एकवचनम् , लोपः प्रथमा-एकवचनम्

अनुवृत्तिः  उपदेशे १.३.२ , इत् १.३.२

अधिकारः 

अनुवृत्तिसहितं सूत्रम्  तस्य इतः लोपः

सूत्रप्रकारः 

सूत्रार्थः  इत्संज्ञकवर्णस्य लोपः भवति ।

===============================================================

एतेषु "तस्य लोपः" इति लोपे कृते किं शिष्यते?

शीङ् धातुः (शी), सुप् प्रत्ययः (सु), नुम् आगमः (नु), डुकृञ् धातुः (डुकृ), भू आदेशः - (), क्त प्रत्ययः (), आट् आगमः (आ), हल् सूत्रम् (ह), सन् प्रत्ययः (स), ज्ञा धातुः ()

#################################################################

४ आदिरन्त्येन सहेता [१.१.७१ ]

अन्त्येनेता सहित आदिर्मध्यगानां स्वस्य च संज्ञा स्यात् । यथाऽणिति अ इ उ वर्णानां संज्ञा। एवमच् हल् अलित्यादयः॥

===============================================================

पदच्छेदः  आदिः प्रथमा-एकवचनम् , अन्त्येन तृतीया-एकवचनम् , सह अव्ययम् , इता तृतीया-एकवचनम्

अनुवृत्तिः  स्वम् १.१.६८ , रूपम् १.१.६८

अधिकारः 

अनुवृत्तिसहितं सूत्रम्  अन्त्येन इता सह आदिः स्वस्य रूपस्य

सूत्रप्रकारः  संज्ञासूत्रम् (प्रत्याहारसंज्ञा)

सूत्रार्थः  अन्तिम-इत्-वर्णेन सह गृहीतः आदिवर्णः तयोः मध्ये विद्यमानाम् वर्णानाम् , स्वस्य च निर्देशं  करोति ।

===============================================================

स्वराः - अच्, व्यञ्जनानि - हल्

अन्तःस्थाः - यण्, वर्ग पञ्चमाः (अनुनासिक-व्यञ्जनानि) - ञम्, वर्ग चतुर्थाः - झष्, वर्ग तृतीयाः - जश्, वर्गस्य द्वितीयाः प्रथमाश्च्  - खय्, उष्माणः - शल्

मृदुव्यञ्जनानि - हश्, कर्कशव्यञ्जनानि - खर्

===============================================================

अकारं विना अन्ये स्वराः - इच्, यकारं विना अन्यानि व्यञ्जनानि - वल्, अन्तःस्थाः, अनुनासिक-व्यञ्जनानि च - यम्, वर्गाणां तृतीय-चतुर्थवर्णाः - झश्, ऊष्मवर्णान् विहाय अन्यानि व्यञ्जनानि - यय्, वर्गाणां प्रथम-द्वितीय-तृतीय-चतुर्थवर्णाः - झय्

#################################################################

५ ऊकालोऽज्झ्रस्वदीर्घप्लुतः [१.२.२७ ]

उश्च ऊश्च ऊ३श्च वः; वां काल इव कालो यस्य सोऽच् क्रमाद् ह्रस्वदीर्घप्लुतसंज्ञः स्यात्। स प्रत्येकमुदात्तादि भेदेन त्रिधा॥

===============================================================

पदच्छेदः  ऊ-कालः प्रथमा-एकवचनम्, अच् प्रथमा-एकवचनम्, ह्रस्व-दीर्घ-प्लुतः प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  ऊकालः अच् ह्रस्व-दीर्घ-प्लुतः

सूत्रप्रकारः  संज्ञासूत्रम् (ह्रस्वसंज्ञा) , संज्ञासूत्रम् (दीर्घसंज्ञा) , संज्ञासूत्रम् (प्लुतसंज्ञा)

सूत्रार्थः  उ-ऊ-उ३ एतेषां उच्चारणकालः यस्य उच्चारणकालेन सह समानः, सः अच् क्रमेण ह्रस्वसंज्ञकः, दीर्घसंज्ञकः, प्लुतसंज्ञकः भवति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमाः वर्तन्ते 'ह्रस्वः', 'दीर्घः', 'प्लुतः' एताः तिस्रः संज्ञाः । 

'ऊकालः' इत्यत्र विद्यमानः 'ऊ' इति अंशः 'उ + ऊ + उ३' इत्यस्य सवर्णदीर्घं कृत्वा सिद्ध्यति ।

कुक्कुटः यदा उच्चैः आक्रोशति, तदा तस्य मुखात् उवर्णस्य त्रयः अपि स्वरभेदाः 'ऊ', 'उ' 'उ३' एतेन क्रमेण उत्सृजन्ति । 

ह्रस्वः - यस्य स्वरस्य उच्चारणकालः 'उ' इत्यस्य उच्चारणकालसदृशः (इत्युक्ते, एकमात्रिकः) अस्ति, सः स्वरः 'ह्रस्वः' नाम्ना ज्ञायते । 'अ', 'इ', 'उ', 'ऋ', 'ऌ' एते स्वराः ह्रस्वसंज्ञकाः सन्ति ।

दीर्घः - यस्य स्वरस्य उच्चारणकालः 'ऊ' इत्यस्य उच्चारणकालसदृशः (इत्युक्ते, द्विमात्रिकः) अस्ति, सः स्वरः 'दीर्घः' नाम्ना ज्ञायते । 'आ', 'ई', 'ऊ', 'ॠ', 'ए', 'ऐ', 'ओ', 'औ' एते स्वराः दीर्घसंज्ञकाः सन्ति ।

प्लुतः - यस्य स्वरस्य उच्चारणकालः 'उ३' इत्यस्य उच्चारणकालसदृशः (इत्युक्ते, त्रिमात्रिकः) अस्ति, सः स्वरः 'प्लुतः' नाम्ना ज्ञायते । 'अ३', 'इ३', 'उ३', 'ऋ३', 'ऌ३' 'ए३', 'ऐ३', 'ओ३', 'औ३' एते स्वराः प्लुतसंज्ञकाः सन्ति ।

अस्मिन् विषये एका कारिका अपि प्रसिद्धा वर्तते -

एकमात्रो भवेत् ह्रस्वः, द्विमात्रो दीर्घ उच्यते ।

त्रिमात्रस्तु प्लुतो ज्ञेयः, व्यञ्जनं त्वर्धमात्रकम् ॥

सर्वेषाम् स्वराणाम् एते सर्वे भेदाः न विद्यन्ते । यथा, ऌकारस्य 'दीर्घ'संज्ञकः भेदः न भवति । केवलं ह्रस्व-प्लुतसंज्ञकौ भेदौ स्तः । एवमेव एकार-ऐकार-ओकार-औकाराणाम् ह्रस्वभेदः न विद्यते । अन्येषाम् सर्वेषाम् स्वराणाम् (अकार-इकार-उकार-ऋकाराणाम्) त्रयः अपि भेदाः भवन्ति ।

#################################################################

६ उच्चैरुदात्तः [१.२.२९ ]

===============================================================

पदच्छेदः  उच्चैः अव्ययम् , उदात्तः प्रथमा-एकवचनम्

अनुवृत्तिः  अच् १.२.२७

अधिकारः 

अनुवृत्तिसहितं सूत्रम्  उच्चैः अच् उदात्तः

सूत्रप्रकारः  संज्ञासूत्रम् (उदात्तसंज्ञा)

सूत्रार्थः  यस्य स्वरस्य उच्चारणम् तस्य उच्चारणस्थानस्य ऊर्ध्वभागात् भवति, तस्य 'उदात्तः' इति संज्ञा भवति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमाः सन्ति 'उदात्तः, अनुदात्तः, स्वरितः' इति तिस्रः संज्ञाः। 

यस्य स्वरस्य उच्चारणम् उच्चारणस्थानस्य केवलम् ऊर्ध्वभागात् भवति (इत्युक्ते, उच्चारणसमये उच्चारणस्थानस्य ऊर्ध्वभागे एव वायोः चलनम् भवति) , तस्य स्वरस्य 'उदात्तः' इति संज्ञा भवति

उदात्तस्वरस्य  लेखनसमये  स्वरस्य  अधः उत उपरि किमपि चिह्नम् न दीयते । यथा - अ इति उदात्तः स्वरः ।

===============================================================

वस्तुतः उदात्त-अनुदात्त-स्वरित-संज्ञाः वेदानाम् उच्चारणस्य सन्दर्भे प्रसिद्धाः वर्तन्ते । तत्र उदात्तः = medium pitch, अनुदात्तः = low pitch, स्वरितः = high pitch इति भेदः कृतः अस्ति । 

एतेषु सूत्रेषु विद्यमानाः 'उच्चैः', 'नीचैः', तथा 'समाहारः' एते शब्दाः pitch-विषये निर्देशं न कुर्वन्ति अपितु उच्चारणस्थाने वायोः गतिः कस्मिन् प्रभागे विद्यते इत्येतस्य निर्देशं कुर्वन्ति इति अवश्यम् स्मर्तव्यम् ।

#################################################################

७ नीचैरनुदात्तः [१.२.३० ]

===============================================================

पदच्छेदः  नीचैः अव्ययम् , अनुदात्तः प्रथमा-एकवचनम्

अनुवृत्तिः  अच् १.२.२७

अधिकारः 

अनुवृत्तिसहितं सूत्रम्  नीचैः अच् अनुदात्तः ।

सूत्रप्रकारः  संज्ञासूत्रम् (अनुदात्तसंज्ञा)

सूत्रार्थः  यस्य स्वरस्य उच्चारणम् तस्य उच्चारणस्थानस्य अधोभागात् भवति, तस्य 'अनुदात्तः' इति संज्ञा भवति ।

===============================================================

यस्य स्वरस्य उच्चारणम् उच्चारणस्थानस्य केवलम् अधोभागात् भवति (इत्युक्ते, उच्चारणसमये उच्चारणस्थानस्य अधोभागे एव वायोः चलनम् भवति) तस्य स्वरस्य 'अनुदात्तः' इति संज्ञा भवति । 

अनुदात्तस्वरस्य लेखनसमये स्वरस्य अधः एका रेखा दीयते । अ॒ इति अनुदात्तः स्वरः ।

#################################################################

८ समाहारः स्वरितः [१.२.३१ ]

स नवविधोऽपि प्रत्येकमनुनासिकाननुनासिकत्वाभ्यां द्विधा ॥

===============================================================

पदच्छेदः  समाहारः प्रथमा-एकवचनम् , स्वरितः प्रथमा-एकवचनम्

अनुवृत्तिः  अच् १.२.२७

अधिकारः 

अनुवृत्तिसहितं सूत्रम्  समाहारः अच् स्वरितः

सूत्रप्रकारः  संज्ञासूत्रम् (स्वरितसंज्ञा)

सूत्रार्थः  यस्य स्वरस्य उच्चारणम् तस्य उच्चारणस्थानस्य उर्ध्वभागम् अधोभागम् च प्रयुज्य भवति, तस्य 'स्वरित:' इति संज्ञा भवति ।

===============================================================

यस्य स्वरस्य उच्चारणे उदात्तगुणधर्मस्य अनुदात्तगुणधर्मस्य च समाहारः भवति (इत्युक्ते, यस्य स्वरस्य उच्चारणसमये वायोः चलनम् उच्चारणस्थानस्य ऊर्ध्वभागे अपि भवति, अधोभागे अपि भवति) तस्य स्वरस्य 'स्वरितः' इति संज्ञा भवति ।

स्वरितस्वरस्य लेखनसमये स्वरस्य उपरि एका ऊर्ध्वरेखा दीयते । यथा - अ॑ इति स्वरितः स्वरः ।

#################################################################

९ मुखनासिकावचनोऽनुनासिकः [१.१.८ ]

मुखसहितनासिकयोच्चार्यमाणो वर्णोऽनुनासिकसंज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादश भेदाः । ऌवर्णस्य द्वादश तस्य दीर्घाभावात् । एचामपि द्वादश तेषां ह्रस्वाभावात् ॥

===============================================================

पदच्छेदः  मुख-नासिका-वचनः प्रथमा-एकवचनम् , अनुनासिकः प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  मुख-नासिका-वचनः अनुनासिकः

सूत्रप्रकारः  संज्ञासूत्रम् (अनुनासिकसंज्ञा)

सूत्रार्थः  यस्य वर्णस्य उच्चारणार्थम् मुखेन सह नासिकायाः अपि प्रयोगः भवति, सः वर्णः अनुनासिकसंज्ञां प्राप्नोति ।

===============================================================

अष्टाध्याय्यां पाठितासु अनेकासु संज्ञासु अन्यतमा वर्तते 'अनुनासिकः' इति संज्ञा। यस्य वर्णस्य उच्चारणे मुखेन सह नासिकायाः अपि प्रयोगः क्रियते, तस्य वर्णस्य 'अनुनासिकः' इति शब्देन अपि निर्देशः भवितुम् अर्हति ।

अनुनासिकः इति पृथक् वर्णः नास्ति । विद्यमानस्य वर्णस्यैव नासिकया सह उच्चारणं क्रियते चेत् तस्य अनुनासिकसंज्ञा भवति ।

संस्कृते केवलम् केषाञ्चन वर्णानाम् एव नासिकया सह उच्चारणं सम्भवति । आवली एतादृशी —

१) सर्वे स्वराः - सर्वेषाम् स्वराणाम् उच्चारणम् नासिकया सह अपि कर्तुं शक्यते, नासिकया विना अपि सम्भवति । अतः सर्वे स्वराः 'अनुनासिकाः' तथा 'निरनुनासिकाः' उभयथा भवितुम् अर्हन्ति ।

२) यकारः, वकारः, लकारः - 'य्', 'व्', 'ल्' एतेषाम् त्रयाणाम् व्यञ्जनानाम् उच्चारणम् अपि नासिकया सह , तथा च नासिकया विना - उभयथा सम्भवति । अतः यकार-वकार-लकाराणाम् अपि 'अनुनासिकाः' तथा 'निरनुनासिकाः' एतादृशौ भेदौ विद्येते ।

३) वर्गपञ्चमाः (ञ्, म्, ङ्, ण्, न्) - वर्गपञ्चमवर्णानाम् उच्चारणसमये मुखस्य तथा नासिकायाः - द्वयोः अपि प्रयोगः भवत्येव । इत्युक्ते, सर्वे वर्गपञ्चमवर्णाः नित्यम् अनुनासिकसंज्ञकाः एव सन्ति । एतेषाम् निरनुनासिकभेदाः न विद्यन्ते ।

४) अनुस्वारः - अनुस्वारः इति संस्कृतभाषायाम् विद्यमानः पृथग् वर्णः अस्ति । अस्य उच्चारणम् केवलम् नासिकया एव भवति । अनुस्वारस्य उच्चारणे मुखस्य प्रयोगः न क्रियते । अतः अनुस्वारस्य अनुनासिकः इति संज्ञा न भवति ।

यस्य वर्णस्य अनुनासिक-निरनुनासिकभेदौ विद्येते, तत्र तस्य वर्णस्य अनुनासिकभेदस्य पृथग् रूपेण निर्देशार्थम् लेखनसमये तस्य उपरि चन्द्रबिन्दुः संस्थाप्यते इति सामान्यः नियमः ।

यथा, अकारस्य अनुनासिकभेदं दर्शयितुम् 'अँ' इति चन्द्रबिन्दुना सह र्निदेशः क्रियते । तथैव 'य्ँ' इत्येन यकारस्य अनुनासिकभेदः निर्दिश्यते, 'य्' इत्यनेन च निरनुनासिकः भेदः ।

===============================================================

१) दीर्घः, स्वरितः, अननुनासिकः उकारः (ऊ॑) २) प्लुतः, अनुदात्तः, अनुनासिकः इकारः (इँ॒३) ३) दीर्घः, उदात्तः, अनुनासिकः एकारः (एँ) ४) ह्रस्वः, अनुदात्तः, अननुनासिकः ऌकारः (ऌ॒) ५) ह्रस्वः, स्वरितः, अनुनासिकः औकारः (ह्रस्वः औकारः नास्ति) ६) दीर्घः, उदात्तः, अनुनासिकः अकारः (आँ) ७) प्लुतः, स्वरितः, अननुनासिकः, ऋकारः (ऋ॑३) ८) ह्रस्वः, उदात्तः, अनुनासिकः इकारः (इँ) ९) दीर्घः, अनुदात्तः, अनुनासिकः ऌकारः (दीर्घः ऌकारः नास्ति) १०) दीर्घः, स्वरितः, अननुनासिकः ऐकारः (ऐ॑)

===============================================================

१) इ (ह्रस्वः,  उदात्तः, अननुनासिकः, इकारः) २) आ॒ (दीर्घः, अनुदात्तः, अननुनासिकः, अकारः) ३) एँ(३) (प्लुतः, उदात्तः, अनुनासिकः, एकारः) ४) ऊ॑ (दीर्घः, स्वरितः, अननुनासिकः, उकारः) ५) ऋँ॒ (ह्रस्वः, अनुदात्तः, अनुनासिकः, ऋकारः) ६) अँ(३) (प्लुतः, उदात्तः, अनुनासिकः, अकारः) ७) ॠ॑ (दीर्घः, स्वरितः, अननुनासिकः, ऋकारः) ८) ओँ॒ (दीर्घः, अनुदात्तः, अनुनासिकः, ओकारः) ९) ऌ॑(३) (प्लुतः, स्वरितः, अननुनासिकः, ऌकारः) १०) ऐ (दीर्घः, उदात्तः, अननुनासिकः, ऐकारः)

#################################################################

१० तुल्यास्यप्रयत्नं सवर्णम् [ १.१.९ ]

ताल्वादिस्थानमाभ्यन्तरप्रयत्नश्चेत्येतद्द्वयं (ताल्वादिस्थानम् आभ्यन्तर-प्रयत्नः च इति एतद् द्वयं) यस्य येन तुल्यं तन्मिथः सवर्णसंज्ञं स्यात्। ऋऌवर्णयोर्मिथः सावर्ण्यं वाच्यम् । 

===============================================================

पदच्छेदः  तुल्य-आस्य-प्रयत्नम् प्रथमा-एकवचनम्, सवर्णम् प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  तुल्य-आस्य-प्रयत्नम् सवर्णम्

सूत्रप्रकारः  संज्ञासूत्रम् (सवर्णसंज्ञा)

सूत्रार्थः  ययोः वर्णयोः मुखस्थितम् उच्चारणस्थानम् आभ्यन्तरप्रयत्नश्च समानौ स्तः तौ वर्णौ परस्परयोः 'सवर्णौ' उच्येते ।

===============================================================

इदम् सूत्रम् अष्टाध्याय्याः सवर्ण संज्ञा विधायकम् सूत्रम् अस्ति। द्वयोः वर्णयोः मुखस्थितम् उच्चारणस्थानम् तथा च आभ्यन्तरप्रयत्नाः समानाः सन्ति चेत् तौ वर्णौ परस्परयोः 'सवर्णौ' भवतः — इति अस्य सूत्रस्य आशयः।

===============================================================

वर्णानाम् उच्चारणस्थानानि सिद्धान्तकौमुद्याम् सूत्ररूपेण पाठितानि सन्ति । तानि एतादृशानि -

अकुहविसर्जनीयानां कण्ठः। - कण्ठ्याः - (अ (अकारस्य सर्वे अष्टादश भेदाः), क्, ख्, ग्, घ्, ङ् , ह् , विसर्गः  (विसर्जनीयः ) - एतेषाम् उच्चारणस्थानम् कण्ठः)

इचुयशानां तालु। - तालव्याः  (इ (इकारस्य सर्वे अष्टादश भेदाः), च्, छ्, ज्, झ्, ञ्, य् , श् - एतेषाम् उच्चारणस्थानम् तालु)

ऋटुरषाणां मूर्धा। -मूर्धन्याः  (ऋ (ऋकारस्य सर्वे अष्टादश भेदाः), ट्, ठ्, ड्, ढ्, ण्, र्, ष् - एतेषाम् उच्चारणस्थानम् मूर्धा)

ऌतुलसानां दन्ताः। -दन्त्याः (ऌ (ऌकारस्य सर्वे द्वादश भेदाः), त्, थ्, द्, ध्, न्, ल्, स् - एतेषाम् उच्चारणस्थानम् दन्ताः)

उपूपध्मानीयानामोष्ठौ।  - ओष्ठ्याः (उ (उकारस्य सर्वे अष्टादश भेदाः), प्, फ्, ब्, भ्, म्, उपध्मानीयः (≍प≍फ) - एतेषाम् उच्चारणस्थानम् ओष्ठौ)

ञमङणनानां नासिका च।  - अनुनासिकाः (ञ्, म्, ङ्, ण्, न् - एतेषाम् उच्चारणस्थानम् नासिका अपि अस्ति)

एदैतोः (एत्-ऐतोः) कण्ठतालु। - कण्ठ-तालव्यौ (ए (एकारस्य द्वादशभेदाः), ऐ (ऐकारस्य द्वादशभेदाः)एतयोः उच्चारणस्थाने कण्ठः तथा तालु इति द्वे). अत्र तकारः स्पष्ट प्रतिपत्त्यर्थः।

ओदौतोः (ओत्-औतोः) कण्ठोष्ठम्। - कण्ठ- ओष्ठ्यौ (ओ (ओकारस्य द्वादशभेदाः), औ (औकारस्य द्वादशभेदाः)एतयोः उच्चारणस्थाने कण्ठः तथा ओष्ठौ इति द्वे). अत्र तकारः स्पष्ट प्रतिपत्त्यर्थः।

वकारस्य दन्तोष्ठम्।  -दन्त-ओष्ठ्यः (व् वर्णस्य उच्चारणस्थाने दन्ताः तथा ओष्ठौ इति द्वे)

जिह्वामूलीयस्य जिह्वामूलम्। - जिह्वामूलीयः (जिह्वामूलीयवर्णस्य (≍क≍ख) उच्चारणस्थानम् जिह्वामूलम्)

नासिकाऽनुस्वारस्य।  (अनुस्वारस्य उच्चारणस्थानम् नासिका इति)

यत्नो द्विधा - आभ्यन्तरो बाह्यश्च।  

वर्णानां आभ्यन्तरप्रयत्नाः अपि सिद्धान्तकौमुद्याम् पाठिताः सन्ति । ते एतादृशाः

आद्यः पञ्चधा - स्पृष्टेषत्स्पृष्टेषद्विवृतविवृतसंवृतभेदात्। 

तत्र स्पृष्टं प्रयतनं स्पर्शानाम्।  सर्वेषाम् वर्गीयव्यञ्जनानाम् आभ्यन्तरप्रयत्नः स्पृष्टः इति स्वीक्रियते)

ईषत्स्पृष्टमन्तःस्थानाम्।  (अन्तःस्थवर्णानाम् (य्, व्, र्, ल् एतेषाम्) आभ्यन्तरप्रयत्नः ईषत्स्पृष्टः इति स्वीक्रियते)

ईषद्विवृतमूष्मणाम्।  (ऊष्मणाम् (श्, ष्, स्, ह् एतेषाम् वर्णानाम्) आभ्यन्तरप्रयत्नः ईषद्विवृतः इति स्वीक्रियते)

विवृतं स्वराणाम्।  (सर्वेषाम् स्वराणाम् आभ्यन्तरप्रयत्नः विवृतः इति स्वीक्रियते)

ह्रस्वस्यावर्णस्य प्रयोगे संवृतम्। प्रक्रियादशायां तु विवृतमेव।  (ह्रस्वः अकारः प्रयोगे (इत्युक्ते, भाषायाम्) संवृतः स्वीक्रियते, परन्तु प्रक्रियायाम् (इत्युक्ते सूत्राणां प्रयोगसमये) सः विवृतः अस्ति इत्येव मन्यते)

बाह्यप्रयत्नस्त्वेकादशधा - विवारः संवारः श्वासो नादो घोषोऽघोषोऽल्पप्राणो महाप्राण उदात्तोऽनुदात्तः स्वरितश्चेति। 

खरो विवाराः श्वासा अघोषाश्च।  When vocal cords are open (called as विवारः), air comes out without vibraration (called as अघोषः); the sound created here is called (श्वासः)

हशः संवारा नादा घोषाश्च। When vocal cords are closed (called as संवारः), air comes out with vibraration (called as घोषः); the sound created here is called (नादः)

वर्गाणां प्रथमतृतीयपञ्चमा यणश्चाल्पप्राणाः। 

वर्गाणां द्वितीयचतुर्थौ शलश्च महाप्राणाः। 

कादयो मावसानाः स्पर्शाः।  (From क till  म)

यणोऽन्तःस्थाः। 

शल ऊष्माणः। 

अचः स्वराः। 

≍क≍ख इति कखाभ्यां प्रागर्धविसर्गसदृशो जिह्वामूलीयः।  (पिक≍कूजति, राम≍खनति)

≍प≍फ इति पफाभ्यां प्रागर्धविसर्गसदृश उपध्मानीयः।  (रामःपठति, तरु≍फलतु)

अं अः इत्यचः परावनुस्वारविसर्गौ॥

(अनुस्वार-विसर्गयोः विवृतः प्रयत्नः, जिह्वामूलीय - उपध्मानीययोः ईषद्विवृतः । )

===============================================================

१) सर्वेषाम् क वर्गीयवर्णानाम् मुखस्थित-उच्चारणस्थानम् 'कण्ठः', आभ्यन्तरप्रयत्नः च स्पृष्टः । अतः क्, ख्, ग्, घ्, ङ् एते परस्पराणाम् सवर्णाः सन्ति ।

२) सर्वेषाम् च वर्गीयवर्णानाम् मुखस्थित-उच्चारणस्थानम् 'तालु', आभ्यन्तरप्रयत्नः च स्पृष्टः । अतः च्, छ्, ज्, झ्, ञ् एते परस्पराणाम् सवर्णाः सन्ति ।

३) सर्वेषाम् ट वर्गीयवर्णानाम् मुखस्थित-उच्चारणस्थानम् 'मूर्धा', आभ्यन्तरप्रयत्नः च स्पृष्टः । अतः ट्, ठ्, ड्, ढ्, ण् एते परस्पराणाम् सवर्णाः सन्ति ।

४) सर्वेषाम् त वर्गीयवर्णानाम् मुखस्थित-उच्चारणस्थानम् 'दन्ताः', आभ्यन्तरप्रयत्नः च स्पृष्टः । अतः त्, थ्, द्, ध्, न् एते परस्पराणाम् सवर्णाः सन्ति ।

५) सर्वेषाम् प वर्गीयवर्णानाम् मुखस्थित-उच्चारणस्थानम् 'ओष्ठौ', आभ्यन्तरप्रयत्नः च स्पृष्टः । अतः प्, फ्, ब्, भ्, म् एते परस्पराणाम् सवर्णाः सन्ति ।

६) अकारस्य सर्वे अष्टादश भेदाः परस्पराणाम् सवर्णाः सन्ति।

७) इकारस्य सर्वे अष्टादश भेदाः परस्पराणाम् सवर्णाः सन्ति ।

८) उकारस्य सर्वे अष्टादश भेदाः परस्पराणाम् सवर्णाः सन्ति ।

९) यद्यपि ऋकार-ऌकारयोः उच्चारणस्थानम् भिन्नम्, तथापि तयोः मध्ये सावर्ण्यम् इष्यते । तदर्थम् वार्त्तिककारः — ऋऌवर्णयोः मिथः सावर्ण्यम् वाच्यम् इति वार्त्तिकं पाठयति । ऋकारस्य सर्वे भेदाः, ऌकारस्य च सर्वे भेदाः परस्पराणां सवर्णाः सन्ति — इति अस्य वार्त्तिकस्य अर्थः। अनेन प्रकारेण आहत्य त्रिंशत् वर्णाः( ऋकारस्य अष्टादशभेदाः + ऌकारस्य (दीर्घभेदस्य अभावात्) द्वादशभेदाः = आहत्य त्रिंशत्) सर्वे परस्पराणाम् सवर्णाः सन्ति ।

१०) यकारस्य अनुनासिक-निरनुनासिक-भेदौ (य्ँ - य् एतौ) परस्परयोः सवर्णौ स्तः ।

११) वकारस्य अनुनासिक-निरनुनासिक-भेदौ (व्ँ - व् एतौ) परस्परयोः सवर्णौ स्तः ।

१२) लकारस्य अनुनासिक-निरनुनासिक-भेदौ (ल्ँ - ल् एतौ) परस्परयोः सवर्णौ स्तः ।

===============================================================

यद्यपि एकार-ऐकारयोः उच्चारणस्थानम् आभ्यन्तरप्रयत्नः च समानौ स्तः, तथापि एतौ द्वौ परस्परयोः सवर्णौ न स्तः इति ज्ञेयम्। एवमेव, ओकार-औकारौ अपि परस्परयोः सवर्णौ न स्तः ।

वस्तुतस्तु भाष्ये एकार-ओकारयोः आभ्यन्तरप्रयन्तः विवृतः, तथा ऐकार-औकारयोः आभ्यन्तरप्रयत्नः विवृततरः निर्दिश्यते । अस्मिन् पक्षे एकार-ऐकारयोः, एवमेव ओकार-औकारयोः आभ्यन्तरप्रयत्नौ एव भिद्येते, अतः तयोः सवर्णसंज्ञा अपि न सम्भवति ।

#################################################################

११ अणुदित् सवर्णस्य चाप्रत्ययः [१.१.६९ ]

प्रतीयते विधीयत (विधीयते) (आदेशरूपेण उक्तः) इति प्रत्ययः। अविधीयमानोऽणुदिच्च सवर्णस्य संज्ञा स्यात्। अत्रैवाण् परेण णकारेण। कु चु टु तु पु एते उदितः। तदेवम् - अ इत्यष्टादशानां संज्ञा। तथेकारोकारौ। ऋकारस्त्रिंशतः। एवं ऌकारोऽपि। एचो द्वादशानाम्। अनुनासिकाननुनासिकभेदेन यवला द्विधा; तेनाननुनासिकास्ते द्वयोर्द्वयोस्संज्ञा॥

===============================================================

पदच्छेदः  अण्-उदित् प्रथमा-एकवचनम्, सवर्णस्य षष्ठी-एकवचनम्, च अव्ययम्, अ-प्रत्ययः प्रथमा-एकवचनम्

अनुवृत्तिः  स्वम्१.१.६८ , रूपम्१.१.६८

अधिकारः 

अनुवृत्तिसहितं सूत्रम्  अप्रत्ययः अण् , उदित् च सवर्णस्य (ग्राहकः)

सूत्रप्रकारः 

सूत्रार्थः  सूत्रे आदेशरूपेण न प्रयुक्तः 'अण्' वर्णः, तथा च उदित् वर्णः (कु, चु, टु, तु, पु - इति) सवर्णानाम् ग्रहणं करोति ।

===============================================================

अष्टाध्याय्याम् 'सवर्णम्' इति संज्ञा तुल्यास्यप्रयत्नं सवर्णम् १.१.९ इति सूत्रेण पाठ्यते। 

ययोः वर्णयोः मुखस्थित-उच्चारणस्थानम्, आभ्यन्तरप्रयत्नः च परस्पराभ्यां सह समानः अस्ति, तौ वर्णौ अनेन सूत्रेण परस्परयोः सवर्णौ भवतः । यथा - क् , ग् एतौ सवर्णौ; अ, आ एतौ सवर्णौ; य्, य्ँ एतौ सवर्णौ — आदयः ।

एतादृश्याः सवर्णसंज्ञायाः आधारेण सूत्रेषु सवर्णानाम् ग्रहणम् कुत्र करणीयम् इत्यस्मिन् विषये द्वे नियमे उक्ते स्तः । ते एतादृशे —

===============================================================

१. यदि कश्चन अण्-वर्णः कस्मिंश्चित् सूत्रे आदेशरूपेण उक्तः नास्ति, तर्हि सः अण्-वर्णः सवर्णानाम् अपि ग्रहणं करोति।

अत्र उक्तस्य 'अण्' इति प्रत्याहारस्य निर्माणम् लण् इति षष्ठस्य शिवसूत्रस्य णकारस्य प्रयोगेण कृतम् अस्ति ।  अनेन प्रत्याहारेण आहत्य चतुर्दशवर्णानां ग्रहणं भवति —अ, इ, उ, ऋ, ऌ, ए, ऐ, ओ, औ, ह्, य्, व्, र्, ल् ।

एतेषु कश्चन वर्णः यदि सूत्रे अविधीयमानः वर्तते (इत्युक्ते आदेशरूपेण उक्तः नास्ति) तर्हि सः वर्णः सर्वेषाम् सवर्णानाम् अपि निर्देशं करोति इति अस्य नियमस्य आशयः। 

इको यण् अचि ६.१.७७ 

अस्मिन् सूत्रे 'इक्', 'यण्' तथा 'अच्' एते त्रयः प्रत्याहाराः प्रयुक्ताः सन्ति। 

अत्र  'इक्'तथा 'अच्' एते प्रत्याहाराः 'आदेशरूपेण' प्रोक्ताः न सन्ति। अतः इक्-इत्यत्र स्थिताः अण्-वर्णाः (इ उ ऋ ऌ) तथा च अच्-इत्यत्र स्थिताः अण्-वर्णाः (अ इ उ ऋ ऌ ए ओ ऐ औ) सवर्णग्रहणम् कुर्वन्ति।

'यण्' इति तु आदेशः, अतः तत्र सवर्णग्रहणं न भवति। अतः यण्-इत्यत्र स्थितः यकारः सवर्णस्य (इत्युक्ते, यँकारस्य) ग्रहणं न करोति । 

'इ + अ', 'ई + अ', 'इ + आ', 'ई + आ' इत्यत्र सर्वत्र यणादेशः भवति इति अस्य आशयः। 

===============================================================

२. सूत्रे प्रयुक्तः उदित् वर्णः नित्यम् एव सवर्णानाम् अपि ग्रहणं करोति ।

यस्मिन् वर्णे उकारः इत्संज्ञकः अस्तिः सः वर्णः 'उदित्' नाम्ना ज्ञायते ।  यथा, 'कुँ', 'चुँ', 'टुँ', 'तुँ', 'पुँ' एते उदितः वर्णाः सन्ति । 

सूत्रे प्रयुक्तः एतादृशः उदित्-वर्णः नित्यम् (इत्युक्ते, विधीयमाने सति, अविधीयमाने वा सति) सर्वणग्रहणं करोति । 

सूचना - उदित् (उत् + इत्)-वर्णेषु उकारः वस्तुतः अनुनासिकः अस्ति। तस्य उपदेशेऽजनुनासिक इत् १.३.२ इत्यनेन इत्संज्ञा भवति। तथापि, सामान्यरूपेण लेखनसमये उदित्-वर्णानाम् निर्देशः चन्द्रबिन्दुचिह्नं विना एव क्रियते। यथा 'कुँ', 'चुँ' इत्यस्य स्थाने 'कु', 'चु' इत्येव प्रायेण लिखितम् दृश्यते। 

#################################################################

१२ परः सन्निकर्षः संहिता [१.४.१०९ ]

वर्णानामतिशयितः सन्निधिः संहितासंज्ञः स्यात् ॥

परः (अत्यन्त ) संनिकर्षः (सामीप्य )

===============================================================

पदच्छेदः  परः प्रथमा-एकवचनम् , सन्निकर्षः प्रथमा-एकवचनम् , संहिता प्रथमा-एकवचनम्

अनुवृत्तिः 

अधिकारः  आकडारात् एका संज्ञा १.४.१

अनुवृत्तिसहितं सूत्रम्  परः सन्निकर्षः संहिता

सूत्रप्रकारः  संज्ञासूत्रम् (संहितासंज्ञा)

सूत्रार्थः  वर्णानाम् अतिशयसान्निध्यम् संहितासंज्ञकं भवति ।

===============================================================

व्याकरणशास्त्रे पाठितासु संज्ञासु अन्यतमा अस्ति 'संहिता' इति संज्ञा। 

यत्र द्वयोः वर्णयोः उच्चारणम् अतिशयसान्निध्येन क्रियते तत्र तयोः वर्णयोः मध्ये संहिता अस्ति इत्युच्यते।

यथा, 'रामः' इति शब्दस्य उच्चारणे पञ्च वर्णाः सन्ति - र्, आ, म्, अ, विसर्गः । एतेषाम् सर्वेषाम् वर्णानाम् क्रमेण विना व्यवधानम् उच्चारणं क्रियते चेदेव 'रामः' इति शब्दस्य सम्यक् श्रवणम् सम्भवति। 

अतः अत्र 'रामः' अस्मिन् शब्दे विद्यमानानां वर्णानां प्रत्येकस्मिन् युगले संहिता अस्ति — इति उच्यते ।

#################################################################

१३ हलोऽनन्तराः संयोगः[ १.१.७ ]

अज्भिरव्यवहिता हलः संयोगसंज्ञाः स्युः॥

===============================================================

पदच्छेदः  हलः प्रथमा-बहुवचनम् , अनन्तराः प्रथमा-बहुवचनम् , संयोगः प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  अनन्तराः हलः संयोगः

सूत्रप्रकारः  संज्ञासूत्रम् (संयोगसंज्ञा)

सूत्रार्थः  स्वरस्य विरामस्य च व्यवधानं विना उच्चारितानां व्यञ्जनानां समूहः 'संयोगः' नाम्ना ज्ञायते ।

===============================================================

अष्टाध्याय्यां पाठितासु संज्ञासु अन्यतमा अस्ति 'संयोगः' इति संज्ञा । यत्र द्वे वा अधिकानि व्यञ्जनानि स्वरस्य विरामस्य वा व्यवधानं विना उच्चार्यन्ते, तत्र तेषाम् समूहस्य संयोगः इति संज्ञा भवति। 

कानिचन उदाहरणानि एतानि -'अग्नि' - इत्यत्र ग्+न् अयं संयोगः , 'कृष्णः' - इत्यत्र ष्+ण् अयं संयोगः 

सूचना - 'संयोगः' इति संज्ञा समुदायस्य संज्ञा अस्ति । तस्मिन् समुदाये विद्यमानानाम् व्यञ्जनानाम् पृथक् रूपेण इयं संज्ञा न भवति।

संयोगसंज्ञायाम् अनुस्वारस्य, विसर्गस्य, जिह्वामूलीयस्य, उपध्मानीयस्य च ग्रहणं न भवति। अतः 'फलंपतति', 'रामःपठति', 'पिक≍कूजति', 'राम≍खनति', 'राम≍पातु', 'तरु≍फलतु' एतादृशेषु उदाहरणेषु संयोगः न विद्यते। 

परन्तु अनुस्वारस्य स्थाने अनुनासिकव्यञ्जनं प्रयुज्यते चेत् तत्र तु संयोगः अवश्यं भवति । अतः सङ्करोति, सन्ददाति, फलम्पतति एतेषु उदाहरणेषु संयोगः तु अस्ति एव।

===============================================================

'संहिता' तथा 'संयोगः' एतौ व्याकरणे विद्यमानौ द्वौ पृथक् विषयौ। 

'संहिता' इत्युक्ते वर्णानाम् अव्यवहितरूपेण उच्चारणम् । 'संयोगः' इत्युक्ते व्यञ्जनानाम् अव्यवहितरूपेण उच्चारणम् । अतः संयोगः अस्ति चेत् संहिता विद्यते एव। परन्तु संहिता तु स्वर-व्यञ्जनयोर्मध्ये अपि भवितुम् अर्हति। 

यथा, 'रामः' शब्दे रेफ-आकारयोः, आकार-मकारयोः, मकार-अकारयोः मध्ये संहिता अस्ति, परन्तु कुत्रापि संयोगः नास्ति ।

===============================================================

एतेषु पदेषु संयोगः अस्ति वा? अस्ति चेत् कयोः?

१) श्रीविद्या (श्+र् द्+य्) २) पृथ्वी (थ्+व्) ३) पाठशाला () ४) माहात्म्यम् (त्+म्+य्) ५) श्रद्धा (श्+र् द्+ध्) ६) पद्माक्षी (द्+म् क्+ष् ) ७) विश्वम् (श्+व्) ८) मृदङ्गः (ङ्+ग्) ९) कॢप्तम् (प्+त्) 

#################################################################

१४ सुप्तिङन्तं पदम् [१.४.१४ ]

सुबन्तं तिङन्तं च पदसंज्ञं स्यात् ॥

===============================================================

पदच्छेदः  सुप्-तिङ्-अन्तम् प्रथमा-एकवचनम्, पदम् प्रथमा-एकवचनम्

अनुवृत्तिः 

अधिकारः  आकडारात् एका संज्ञा १.४.१

अनुवृत्तिसहितं सूत्रम्  सुप्-तिङ्-अन्तम् पदम्

सूत्रप्रकारः  संज्ञासूत्रम् (पदसंज्ञा)

सूत्रार्थः  सुप्-प्रत्ययान्तशब्दाः तिङ्-प्रत्ययान्तशब्दाः च पदसंज्ञकाः भवन्ति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'पदम्' इति संज्ञा। 

अ) सुप्-प्रत्ययाः - एकविंशतिः सुप्-प्रत्ययाः उच्यन्ते। एते सर्वे प्रत्ययाः प्रातिपदिकेभ्यः विधीयन्ते । यथा - राम (प्रातिपदिकम्) + सुँ (प्रथमः सुप्-प्रत्ययः) = रामः (पदम्) ।

आ) तिङ्-प्रत्ययाः - अष्टादश तिङ्-प्रत्ययाः उच्यन्ते । एते सर्वे प्रत्ययाः धातुभ्यः विधीयन्ते। यथा - अस् (धातुः) + तिप् (प्रथमः तिङ्-प्रत्ययः) = अस्ति (पदम्)।

व्याकरणशास्त्रे अपदं न प्रयुञ्जीत इति कश्चन सिद्धान्तः अस्ति। वाक्ये केवलम् पदस्यैव प्रयोगः भवेत्, पदभिन्नस्य (इत्युक्ते, केवलप्रातिपदिकस्य केवलधातोः वा) प्रयोगः वाक्ये न करणीयः — इति अस्य सिद्धान्तस्य आशयः।  अतः प्रातिपदिकात् धातोः वा यथोचितं (सुप् /तिङ्)प्रत्ययं संयोज्य, पदं निर्मीय ततः एव तस्य वाक्ये प्रयोगः करणीयः ।

===============================================================

एतेषु कानि पदानि?

१) क्रीडति (तिङन्तम्) २) रमायै (सुबन्तम्) ३) तत्र (सुबन्तम्) ४) हरि (प्रातिपदिकम्) ५) सीतापतिः (सुबन्तम्) ६) पठ् (धातुः) ७) पितृ (प्रातिपदिकम्) ८) पिपठिषति (तिङन्तम्) ९) श्वः (सुबन्तम्) १०) मनस् (प्रातिपदिकम्)

#################################################################

