#################################################################

सन्धिषु पारिभाषिकपदानि:

सन्धिषु त्रीणि पदानि - १) संहिता २)संधिः ३)सन्धिकार्यम् 

१)संहिता -अस्मिन् विषये एका कारिका वर्तते -

संहिता एकपदे नित्या, नित्या धातु-उपसर्गयोः ।

नित्या समासे, वाक्ये तु (सा) विवक्षाम् अपेक्षते ॥

२)संधिः - संहितायां सत्याम् एव संधेः अवकाशः।  संहितायां सत्याम् वर्ण-विकारः।

३)सन्धिकार्यम् - कीदृशः वर्ण-विकारः -

आदेशः - शत्रुवदादेशः।  वर्णस्य वर्णसमुदायस्य वा स्थाने अन्यः वर्णः / वर्णसमुदायः । 

आगमः - मित्रवदागमः।  स्थितानां  वर्णनां  मध्ये नूतनवर्णस्य / वर्णसमुदायस्य योजनम् ।

लोपः – अदर्शनं लोपः ।  विद्यमानस्य वर्णस्य / वर्णसमुदायस्य अदर्शनम् ।

===============================================================

एतेषु कुत्र संहिता नित्या? कुत्र विकल्पः? सन्धिकार्यं कीदृशम् ?

१) राम (प्रातिपदिकम्)+ आत् (प्रत्ययः) = रामात्  (एकपदम् -संहिता नित्या -आदेशः)

२) सुगण् (प्रातिपदिकम्)+ सु (प्रत्ययः)= सुगण्ट्सु (एकपदम् -संहिता नित्या -आगमः)

३) प्रति (उपसर्गः)+ एति (तिङन्तम्)= प्रत्येति (धातूपसर्गौ -संहिता नित्या -आदेशः)

४) आ (उपसर्गः)+ छादयति (तिङन्तम्) = आच्छादयति (धातूपसर्गौ -संहिता नित्या -आगमः)

५) सूर्य + उदयः = सूर्योदयः (समासः -संहिता नित्या - आदेशः)

६) कुर्वन् (सुबन्तम्)+ आस्ते (तिङन्तम्) = कुर्वन्नास्ते (वाक्यम् -संहिता विवक्षानुगुणम् - आगमः)

७) देवाः (सुबन्तम्) + गच्छन्ति (तिङन्तम्) = देवा गच्छन्ति (वाक्यम् -संहिता विवक्षानुगुणम् - लोपः)

८) योत्स्ये (तिङन्तम्)+ इति (सुबन्तम् अव्ययम्) = योत्स्यय् + इति = योत्स्य इति (वाक्यम् -संहिता विवक्षानुगुणम् -आदेशः + लोपः)

९) एतान् + निरीक्षे = एतान्निरीक्षे (वाक्यम् -संहिता विवक्षानुगुणम् - सन्धिकार्यम् नास्ति )

#################################################################

सूत्रेषु विभक्तिनाम् अर्थः 

प्रथमा -कार्यम् (आदेशः / आगमः / लोपः)

षष्ठी - स्थानी (place where कार्यम् is done) 

सप्तमि - परनिमित्तम् (अव्यवहितपरम् - condition immediately after स्थानी)

पञ्चमी -पूर्वनिमित्तम् (अव्यवहितपूर्वम् - condition immediately before स्थानी)

===============================================================

विभक्तिम् अभिज्ञाय अर्थानुगुणं वाक्यरूपेण लिखत -

तस्य लोपः ==> तस्य इतः (षष्ठी - स्थानी ) लोपः (प्रथमा -लोपः) ==> इत् संज्ञकस्य स्थाने लोपः भवति 

इदितो नुम् धातोः ==> इदितः धातोः (षष्ठी - स्थानी) नुम् (प्रथमा -आगमः)==> इदितः धातोः स्थाने नुम् आगमः भवति 

इको यणचि ==>  इकः (षष्ठी - स्थानी) यण् (प्रथमा -आदेशः) अचि (सप्तमी - परनिमित्तम्) ==> इकः स्थाने अचि परे यण् आदेशः भवति 

अतो भिस ऐस् ==> अतः (पञ्चमी -पूर्वनिमित्तम्) भिसः (षष्ठी - स्थानी) ऐस् (प्रथमा -आदेशः)==> अतः परस्य भिसः स्थाने ऐस् आदेशः भवति। 

हलो यमां यमि लोपः ==> हलः (पञ्चमी -पूर्वनिमित्तम्) यमाम् (षष्ठी - स्थानी) यमि (सप्तमी - परनिमित्तम्) लोपः (प्रथमा - लोपः) ==> हलः परेषां यमाम् स्थाने यमि परे लोपः भवति।

#################################################################

सन्धि-भेधाः - अच्सन्धिः (स्वर-सन्धिः, प्रकृतिभावः), हल्सन्धिः (व्यञ्जन-सन्धिः), विसर्गसन्धिः (विसर्गसन्धिः, स्वादिसन्धिः)

अच्सन्धिः - अचां स्थाने आदेशः (लोपः वा आगमः वा नास्ति)

अच्सन्धि-भेधाः - यण्-सन्धिः, अयादि-सन्धिः, गुण-सन्धिः, वृद्धि-सन्धिः, सवर्णदीर्घ-सन्धिः, पररूप-सन्धिः, पूर्वरूप-सन्धिः 

#################################################################

१५ इको यणचि [६.१.७७ ]

इकः स्थाने यण् स्यादचि संहितायां विषये। सुधी उपास्य इति स्थिते॥

सुधी + उपास्यः = सुध्युपास्यः 

यणसन्धिविधायकम् सुत्रम् 

===============================================================

पदच्छेदः  इकः षष्ठी-एकवचनम् , यण्  प्रथमा-एकवचनम् , अचि सप्तमी-एकवचनम्

अनुवृत्तिः 

अधिकारः  संहितायाम् ६.१.७२ (अधिकारः is a heading for set of sutras)

अनुवृत्तिसहितं सूत्रम्  इकः यण् अचि संहितायाम्

सूत्रप्रकारः 

सूत्रार्थः  इक्-वर्णस्य स्थाने स्वरे परे संहितायाम् यण्-वर्णादेशः भवति ।

===============================================================

प्रत्याहाराः —

इक् = इ, ई, उ, ऊ, ऋ, ॠ, ऌ ।

यण् = य्, व्, र्, ल् ।

अच् = अ, आ, इ, ई, उ, ऊ, ऋ, ॠ, ऌ, ए, ऐ, ओ, औ ।

===============================================================

तत्र स्थानेऽन्तरतमः (१.१.५०) (परिभाषासूत्रम्) इत्यनेन यथोचितम् आदेशाः विधीयन्ते । तद्यथा —

(१) इकार-ईकारयोः स्थाने इचुयशानां तालु इति उच्चारणस्थानसाधर्म्यात् यकारादेशः भवति ।

दधि + अत्र → दध् य् + अत्र → दध्यत्र ।

नदी + ऊर्ध्वम् → नद् य् + ऊर्ध्वम् → नद्यूर्ध्वम् ।

(२) उकार-ऊकारयोः स्थाने उपूपध्मानीयानाम् ओष्ठौ तथा च वकारस्य दन्तोष्ठम् इत्यनयोः 'ओष्ठम्' इति उच्चारणस्थानसाधर्म्यात् वकारादेशः भवति ।

मधु + इति → मध् व् + इति → मध्विति ।

वधू + आदेश → वध् व् + आदेश → वध्वादेश ।

(३) ऋकार-ॠकारयोः स्थाने ऋटुरषाणां मूर्धा इति उच्चारणस्थानसाधर्म्यात् रेफादेशः भवति ।

पितृ + इच्छा → पित् र् + इच्छा → पित्रिच्छा ।

ॠ + अस्य → र् + अस्य → रस्य ।

(४) ऌकारस्य स्थाने ऌतुलसानां दन्ताः इति उच्चारणस्थानसाधर्म्यात् लकारादेशः भवति ।

ऌ + आकृतिः → ल् आकृतिः → लाकृतिः ।

===============================================================

सवर्णग्रहणम् - अस्मिन् सूत्रे 'इक्' तथा 'अच्' एतौ अविधीयमानौ स्तः, अतः एतयोः प्रत्याहारयोः विद्यमानैः वर्णैः सवर्णस्यापि ग्रहणं भवति। 

===============================================================

सन्धिं योजयत - 

प्रति + अयः = प्रत्ययः, बहुषु + एकः + बहुष्वेकः, भ्रातृ + उक्तिः = भ्रात्रुक्तिः, गमॢ + इति + गम्लिति, वधू + ऐश्वर्यम्'= वध्वैश्वर्यम्, जननी + आह = जनन्याह

सन्धिं विभजत -

देव्युवाच = देवी + उवाच, घस्लादेशः = घसॢ + आदेशः, गुर्वष्टकम्  =  गुरु + अष्टकम्, मात्रौदार्यम्  = मातृ + औदार्यम्, धेन्वागमनम्  = धेनु + आगमनम्, दध्योदनः = दधि + ओदनः 

#################################################################

१६ तस्मिन्निति निर्दिष्टे पूर्वस्य [१.१.६६ ]

सप्तमीनिर्देशेन विधीयमानं कार्यं वर्णान्तरेणाव्यवहितस्य पूर्वस्य बोध्यम्॥

===============================================================

पदच्छेदः तस्मिन् सप्तमी-एकवचनम्, इति अव्ययम् , निर्दिष्टे सप्तमी-एकवचनम् , पूर्वस्य षष्ठी-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  'तस्मिन्' इति निर्दिष्टे पूर्वस्य

सूत्रप्रकारः  परिभाषासूत्रम् (सप्तमीविभक्तिनिर्णयपरिभाषा)

सूत्रार्थः  सूत्रेषु सप्तमीविभक्तेः साहाय्येन यस्य शब्दस्य उल्लेखः क्रियते, तस्मात् अव्यवहितस्य पूर्वस्य कार्यम् भवति ।

===============================================================

अष्टाध्याय्याः इदम् परिभाषासूत्रम् अस्ति । भिन्नेषु सूत्रेषु यत्र सप्तमीविभक्तेः प्रयोगः कृतः दृश्यते, तत्र निर्दिष्टम् कार्यम् तस्मात् सप्तम्यन्तशब्दात् अव्यवहितस्य पूर्वस्य भवति। 

सप्तमीविभक्तेः एतादृशः कृतः प्रयोगः एव परसप्तमी नाम्ना अपि ज्ञायते।

इको यणचि ६.१.७७ इत्यत्र 'अचि' इति सप्तम्यन्तम् पदम् विद्यते । अतः अनेन सूत्रेण इक्-वर्णस्य उक्तः यणादेशः तदा एव भवति यदा सः इक्-वर्णः अच्-वर्णात् अव्यवहितः पूर्वः वर्तते।

#################################################################

१७ स्थानेऽन्तरतमः [१.१.५० ]

प्रसङ्गे सति सदृशतम आदेशः स्यात् । सुध्य् उपास्य इति जाते ॥

अन्तरतमः -सदृशतमः - 

===============================================================

पदच्छेदः  स्थाने सप्तमी-एकवचनम् , अन्तरतमः प्रथमा-एकवचनम्

अनुवृत्तिः  षष्ठी १.१.४९ , स्थाने-योगा १.१.४९

अधिकारः 

अनुवृत्तिसहितं सूत्रम्  स्थाने अन्तरतमः

सूत्रप्रकारः  परिभाषासूत्रम् (आदेशचयननिर्णयपरिभाषा)

सूत्रार्थः  स्थानिनः अनेके आदेशाः सम्भवन्ति चेत् तेभ्यः सदृशतमः आदेशः एव विधीयते ।

===============================================================

अष्टाध्याय्यां विद्यमानैः विधिसूत्रैः भिन्नेषु स्थलेषु भिन्नाः आदेशाः विधीयन्ते । एतैः सूत्रैः एकस्मिन् एव प्रसङ्गे यदि एकाधिकाः आदेशाः उच्यन्ते, तर्हि तेषु कः आदेशः चेतव्यः इति निर्णयं कर्तुम् प्रकृतसूत्रम् उपयुज्यते। एतादृशे प्रसङ्गे सदृशतमः (most similar) आदेशः भवति —‌ इति प्रकृतसूत्रस्य आशयः ।

#################################################################

१८ अनचि च [८.४.४७ ]

अचः परस्य यरो द्वे वा स्तो (स्तः) न त्वचि (तु अचि)। इति धकारस्य द्वित्वेन सुध्ध्य् उपास्य इति जाते॥

===============================================================

पदच्छेदः अनचि सप्तमी-एकवचनम् , च अव्ययम्

अनुवृत्तिः  यरः ८.४.४५ , अचः ८.४.४६ , द्वे ८.४.४६

अधिकारः  पूर्वत्रासिद्धम् ८.२.१ , संहितायाम् ८.२.१०८

अनुवृत्तिसहितं सूत्रम्  अचः (५.१) यरः  (६.१)अनचि (७.१) द्वे (१.२) वा संहितायाम् (७.१)

सूत्रप्रकारः 

सूत्रार्थः  अच्-वर्णात् परः यः यर्-वर्णः, तस्मात् अनन्तरम् अच्-वर्णः नास्ति चेत् तस्य यर्-वर्णस्य विकल्पेन द्वित्वं भवति ।

अचः परस्य यरः स्थाने अनचि परे द्वे वा भवतः

===============================================================

प्रत्याहाराः — यर् = हकारं विहाय सर्वाणि व्यञ्जनानि ।

स्वरात् परस्य यर्-वर्णस्य विकल्पेन द्वित्वं भवति, परन्तु अग्रे पुनः स्वरः अस्ति चेत् न भवति — इति प्रकृतसूत्रस्य आशयः । यथा —

१) कृष्णः -- कृष्ष्णः, कृष्णः । इत्यत्र ऋकारात् परः यर्-वर्णः षकारः अस्ति। तस्मात् परः स्वरः नास्ति, अतः षकारस्य प्रकृतसूत्रेण वैकल्पिकं द्वित्वं विधीयते ।

३) रामात् -- रामात्त्, रामात् । आकारात् परः तकारः, तस्मात् परः अच्-वर्णः नास्ति । अतः तकारस्य प्रकृतसूत्रेण वैकल्पिकं द्वित्वं विधीयते ।

#################################################################

१९ झलां जश् झशि [८.४.५३ ]

स्पष्टम्। इति पूर्वधकारस्य दकारः॥

===============================================================

पदच्छेदः  झलाम् षष्ठी-बहुवचनम् , जश् प्रथमा-एकवचनम् , झशि सप्तमी-एकवचनम्

अनुवृत्तिः 

अधिकारः  पूर्वत्रासिद्धम् ८.२.१ , संहितायाम् ८.२.१०८

अनुवृत्तिसहितं सूत्रम्  झलां झशि जश्

सूत्रप्रकारः 

सूत्रार्थः  झल्-वर्णस्य झश्-वर्णे परे जश्-वर्णादेशः भवति ।

===============================================================

प्रत्याहाराः —

झल् = वर्गचतुर्थाः + वर्गतृतीयाः + वर्गद्वितीयाः + वर्गप्रथमाः + ऊष्माणः । आहत्य २४ वर्णाः ।

जश् = वर्गतृतीयाः ।

झश् = वर्गतृतीयाः + वर्गचतुर्थाः ।

प्रकृतसूत्रेण झल्-वर्णस्य झश्-वर्णे परे अन्तरतमः जश्-वर्णादेशः भवति । इदमेव परिवर्तनम् जश्त्वम् नाम्ना ज्ञायते । 

===============================================================

क्रमेण उदाहरणानि एतादृशानि —

क् / ख् / ग् / घ् एतेषां जश्त्वे कृते तेषां स्थाने आन्तरतम्येन गकारः विधीयते।

च् / छ् / ज् / झ् एतेषाम् प्रकृतसूत्रेण जश्त्वम् नैव सम्भवति।

ट् / ठ् / ड् / ढ् एतेषां जश्त्वे कृते तेषां स्थाने आन्तरतम्येन डकारः विधीयते।

त् / थ् / द् / ध् एतेषां जश्त्वे कृते तेषां स्थाने आन्तरतम्येन दकारः विधीयते।

प् / फ / ब् / भ् एतेषां जश्त्वे कृते तेषां स्थाने आन्तरतम्येन बकारः विधीयते।

शकारस्य जश्त्वे कृते तस्य स्थाने उच्चारणस्थानसाधर्म्यम् अनुसृत्य आन्तरतम्येन जकारः विधीयते।

षकारस्य जश्त्वे कृते तस्य स्थाने उच्चारणस्थानसाधर्म्यम् अनुसृत्य आन्तरतम्येन डकारः विधीयते।

सकारस्य जश्त्वे कृते तस्य स्थाने उच्चारणस्थानसाधर्म्यम् अनुसृत्य आन्तरतम्येन दकारः विधीयते।

हकारस्य प्रकृतसूत्रेण जश्त्वम् नैव सम्भवति।

===============================================================

सन्धिं योजयत - 

तनु + अङ्गी = तन्वङ्गी तन्न्वङ्गी 

विधि + उद्देशः = विध्युद्देशः विध्ध्युद्देशः विद्ध्युद्देशः 

नृ + आत्मजः = न्रात्मजः

लघु + आकारः = लघ्वाकारः लघ्घ्वाकारः लग्घ्वाकारः 

कूपी + उदकम् = कूप्युदकम् कूप्प्युदकम्

पतॢ + उपदेशः = पत्लुपदेशः पत्त्लुपदेशः 

विधातृ + इच्छा = विधात्रिच्छा विधात्त्रिच्छा 

अस्ति + अनुभवः = अस्त्यनुभवः अस्स्त्यनुभवः 

अभि + उपेत्य = अभ्युपेत्य अभ्भ्युपेत्य अब्भ्युपेत्य 

वधू + इयम् = वध्वियम् वध्ध्वियम् वद्ध्वियम् 

#################################################################

लोपस्य प्राप्ति - निषेधौ

===============================================================

कानिचन पारिभाषिकपदानि

प्रवृतिः / प्रवर्तते - सूत्रेण विहितं कार्यं भवति। (सूत्र is definitely applied)

विकल्प्यते - सूत्रेण विहितं कार्यं वा भवति। (सूत्र is optionally applied)

प्राप्नोति / प्राप्तिः - सूत्रं प्रवर्तते वा? इति आशङ्का। वस्तुतः न प्रवर्तते। (There is a possibility of applying सूत्र but is not applied as some other सूत्र overrides)

निषेधः /बाधः - सूत्रस्य अप्रवृतौ कारणम्। (why सूत्र is prevented)

यथा नदी + इयम् = नदीयम् इति ।  

अत्र "इको यणचि" इति सूत्रस्य प्राप्तिः (possibility)अस्ति परन्तु प्रकृतसूत्रेण उक्तं यणादेशं बाधित्वा अकः सवर्णे दीर्घः (६.१.१०१) इत्यनेन सवर्णदीर्घादेशः भवति।

#################################################################

२० संयोगान्तस्य लोपः [८.२.२३ ]

संयोगान्तं यत्पदं तदन्तस्य लोपः स्यात्॥

संयोगान्तस्य (समासः - संयोगः अन्तः यस्य सः )

===============================================================

पदच्छेदः  संयोगान्तस्य षष्ठी-एकवचनम् , लोपः प्रथमा-एकवचनम्

अनुवृत्तिः 

अधिकारः  पदस्य ८.१.१६ , पूर्वत्रासिद्धम् ८.२.१

अनुवृत्तिसहितं सूत्रम्  संयोगान्तस्य पदस्य लोपः

सूत्रप्रकारः 

सूत्रार्थः  यस्य पदस्य अन्ते संयोगः विद्यते तस्य पदस्य अन्तिमवर्णस्य लोपः भवति। द्वयोः व्यञ्जनयोः स्वरस्य (विरामस्य च) व्यवधानं विना कृतम् उच्चारणम् संयोगः नाम्ना ज्ञायते। एतादृशः संयोगः यस्य पदस्य अन्ते विद्यते, तस्य पदस्य अन्तिमवर्णस्य (इत्युक्ते, संयोगस्य अन्तिमवर्णस्य) प्रकृतसूत्रेण लोपः भवति । 

===============================================================

उदाहरणानि एतानि —

१) विद्वस्-शब्दस्य पुंलिङ्गस्य प्रथमैकवचनस्य रूपे पदान्तसकारस्य लोपः —

विद्वस् + सुँ [प्रथमैकवचनस्य प्रत्ययः । अस्मिन् प्रत्यये परे सुप्तिङन्तं पदम् १.४.१४ इति पदसंज्ञा।

→ विद्व् न् स् + स् [...]→ विद्वान् स् स् [...]→ विद्वान् स् [...]

→ विद्वान् [संयोगान्तस्य लोपः ८.२.२३ इत्यनेन पदान्तसकारस्य लोपः क्रियते।]

२) पठ्-धातोः लङ्लकारस्य प्रथमपुरुषबहुवचनस्य रूपे पदान्ततकारस्य लोपः —

पठ् + लङ् [अनद्यतने लङ् ३.२.१११ इति लङ् । सुप्तिङन्तं पदम् १.४.१४ इति पदसंज्ञा।]

→ पठ् + झि [...]→ पठ् + अन्ति [...]→ पठ् + अन्त् [...]→ पठ् + शप् + अन्त् [...]→ अट् + पठ् + अ + अन्त् [...]→ अपठन्त् [...]

→ अपठन् [संयोगान्तस्य लोपः ८.२.२३ इत्यनेन पदान्ततकारस्य लोपः]

#################################################################

२१ अलोऽन्त्यस्य[ १.१.५२ ]

षष्ठीनिर्दिष्टस्यान्त्यस्याल आदेशः स्यात्। इति यलोपे प्राप्ते - यणः प्रतिषेधो वाच्यः (वार्त्तिकम्)। सुद्ध्युपास्यः। मद्ध्वरिः। धात्रंशः। लाकृतिः॥ 

अल् -all letters

षष्ठीनिर्दिष्टस्यान्त्यस्याल (षष्ठीनिर्दिष्टस्य[६.१] अन्त्यस्य[६.१] अलः[६.१])

===============================================================

पदच्छेदः  अलः षष्ठी-एकवचनम् , अन्त्यस्य षष्ठी-एकवचनम्

अनुवृत्तिः  षष्ठी १.१.४९ , स्थाने-योगा १.१.४९

अधिकारः 

अनुवृत्तिसहितं सूत्रम्  षष्ठ्याः अन्त्यस्य अलः

सूत्रप्रकारः  परिभाषासूत्रम् (आदेशस्थाननिर्णयपरिभाषा)

सूत्रार्थः  सूत्रेण उक्तः आदेशः स्थानिनः अन्तिमवर्णस्य स्थाने भवति ।

===============================================================

एतत् अष्टाध्याय्याम् विद्यमानं परिभाषासूत्रम् अस्ति। सूत्रेषु कृतम् आदेशविधानम् स्थानिनः केवलम् अन्तिमवर्णस्य स्थाने एव भवति इति अस्य सूत्रस्य आशयः।

 कानिचन उदाहरणानि एतानि —

१.यस्य पदस्य अन्ते संयोगः विद्यते, तस्य पदस्य संयोगान्तस्य लोपः ८.२.२३ इति सूत्रेण लोपः विधीयते । एतादृशः लोपः सम्पूर्णशब्दस्य स्थाने न भवति, अपितु प्रकृतसूत्रेण केवलम् अन्तिमवर्णस्य एव स्थाने विधीयते। 

यथा, पठ्-धातोः लङ्लकारस्य प्रथमपुरुषबहुवचनस्य रूपसिद्धौ अनेन सूत्रेण तकारस्य लोपः भवति । प्रक्रिया इयम् —

पठ् + लङ् [अनद्यतने लङ् ३.२.१११ इति लङ् । सुप्तिङन्तं पदम् १.४.१४ इति पदसंज्ञा।]

→ पठ् + झि [...]→ पठ् + अन्ति [...]→ पठ् + अन्त् [...]→ पठ् + शप् + अन्त् [...]→ अट् + पठ् + अ + अन्त् [...]→ अपठन्त् [...]

→ अपठन्  [संयोगान्तस्य लोपः ८.२.२३। अलोऽन्त्यस्य १.१.५२ इत्यनेन अन्तिमवर्णस्य लोपः भवति।]

===============================================================

वार्त्तिकम् - यणः प्रतिषेधो वाच्यः

पदान्ते विद्यमानस्य यण्-वर्णस्य प्रकृतसूत्रेण लोपः न भवति — इति अस्य वार्त्तिकस्य आशयः।

यथा —

दध्यत्र, मध्वत्र एतादृशानां शब्दानां सिद्धौ इक्-वर्णस्य यणादेशे कृते यण्-वर्णः नित्यम् पदान्ते एव विधीयते, अतः प्रकृतसूत्रेण तस्य लोपः प्राप्नोति। एतादृशस्य लोपस्य निवारणार्थम् सिद्धान्तकौमुद्याम् यणः प्रतिषेधो वाच्यः इति वार्त्तिकं पाठ्यते। 

सुधी + उपास्य → सुध्य् + उपास्य [इको यणचि ६.१.७७  इत्यनेन इकारस्य यणादेशः यकारः । 

अत्र 'सुधी' इति शब्दस्य पदसंज्ञा अस्ति (refer to note below), अतः 'सुध्य्' इति शब्दस्य अपि पदसंज्ञा अवश्यं भवति । 

अस्यां स्थितौ संयोगान्तस्य लोपः ८.२.२३ इति सूत्रेण यकारस्य लोपः प्राप्नोति।  परन्तु अनेन वार्त्तिकेन पदान्त-यकारस्य लोपः न भवति। 

Note: सुधीभिः उपास्यः → समासे कृते सुप् प्रत्ययानां लोपः भवति, प्रातिपदिकं शिष्यते → सुधी + उपास्य → "प्रत्ययलोपे प्रत्ययलक्षणम्" इत्यनेन "सुधी" इति सुबन्तम् एव (although प्रत्यय is deleted, "सुधी" is still identified as सुबन्तम्).

#################################################################

२२ एचोऽयवायावः [६.१.७८ ]

एचः क्रमादय् अव् आय् आव् एते स्युरचि॥

अयादिसन्धिविधायकम् सुत्रम् 

===============================================================

पदच्छेदः  एचः षष्ठी-एकवचनम् , अय्-अव्-आय्-आवः प्रथमा-बहुवचनम्

अनुवृत्तिः  अचि ६.१.७७

अधिकारः  संहितायाम्६.१.७२

अनुवृत्तिसहितं सूत्रम्  एचः अचि अय्-अव्-आय्-आवः

सूत्रप्रकारः 

सूत्रार्थः  एच्-वर्णानाम् स्थाने संहितायाम् स्वरे परे (क्रमेण) अय्-अव्-आय्-आव्- एते आदेशाः भवन्ति ।

यथासंख्यमनुदेशः समानाम् १.३.१०  इत्यनेन अत्र यथासङ्ख्यम् आदेशविधानम् क्रियते।

===============================================================

प्रत्याहाराः —

एच् = ए, ओ, ऐ, औ ।

अच् = अ, आ, इ, ई, उ, ऊ, ऋ, ॠ, ऌ, ए, ऐ, ओ, औ ।

===============================================================

एकारस्य स्थाने अय्-आदेशः भवति ।

चिञ् → चि [ञकारस्य हलन्त्यम् इति इत्संज्ञा । तस्य लोपः १.३.९  इति लोपः]

→ चि + अनीयर् [...]→ चे + अनीय [...]

→ च् अय् + अनीय → चयनीय

वने + इति → वन् अय् इति → वनयिति or वन इति [लोपः शाकल्यस्य ८.३.१९]

हरे + ए → हरये 

===============================================================

ओकारस्य स्थाने अव्-आदेशः भवति ।

भू → भू + अनीयर् [...]→ भो + अनीय [...]

→ भ् अव् + अनीय → भवनीय

साधो + इति → साध् अव् इति → साधविति or साध इति [लोपः शाकल्यस्य ८.३.१९]

विष्णो + ए → विष्णवे 

===============================================================

ऐकारस्य स्थाने आय्-आदेशः भवति ।

चिञ् → चि [ञकारस्य हलन्त्यम् इति इत्संज्ञा । तस्य लोपः १.३.९  इति लोपः]

→ चि + ण्वुल् [...]→ चि + अक [...]→ चै + अक [...]

→ च् आय् + अक → चायक

वन्दै + इति → वन्द् आय् + इति → वन्दायिति or वन्दा इति [लोपः शाकल्यस्य ८.३.१९]

नै + अकः → नायकः 

===============================================================

औकारस्य स्थाने आव्-आदेशः भवति ।

भू → भू + ण्वुल् [...]→ भू + अक [...]→ भौ + अक [...]

→ भ् आव् + अक → भावक

बालौ + इति → बाल् आव् + इति → बालाविति or बाला इति [लोपः शाकल्यस्य ८.३.१९]

पौ + अकः → पावकः 

===============================================================

सन्धिं योजयत

भो + अति = भवति, रमे + आ = रमया, रै + औ = रायौ, आश्रे + आमः = आश्रयामः, पौ + अकः = पावकः, सीते + आगच्छ = सीतयागच्छ, तस्मै + उवाच = तस्मायुवाच, तौ + उभौ = तावुभौ, प्रभो + उदारः = प्रभवुदारः, उड्डे + इतुम् = उड्डयितुम् 

===============================================================

सन्धिं विभजत

नरावुदारौ = नरौ + उदारौ, तस्यायिदम् = तस्यै + इदम्, श्रवणीयम् = श्रो + अणीयम्, शयनम् = शे + अनम्, जयति = जे + अति, पवनः = पो + अनः, नायकः = नै + अकः, विष्णवे = विष्णो + ए, नाविकः = नौ + इकः, धेनवे = धेनो + ए, मतये = मते + ए, भवनम् = भो + अनम्

#################################################################

२३ यथासंख्यमनुदेशः समानाम् [१.३.१० ]

समसंबन्धी विधिर्यथासंख्यं स्यात्। हरये। विष्णवे। नायकः। पावकः॥

===============================================================

पदच्छेदः यथासंख्यम् अव्ययम् अनुदेशः प्रथमा-एकवचनम् , समानाम्  षष्ठी-बहुवचनम्

अनुवृत्तिः  धातवः१.३.१

अधिकारः 

अनुवृत्तिसहितं सूत्रम् समानाम् अनुदेशः यथासङ्ख्यम्

सूत्रप्रकारः  परिभाषासूत्रम्

सूत्रार्थः  यत्र द्वयोः गणयोः मध्ये कस्यचन सम्बन्धस्य विधानम् क्रियते तत्र तयोः सङ्ख्या समाना अस्ति चेत् सः सम्बन्धः तयोः सदस्येषु यथासङ्ख्यम् विधीयते ।

===============================================================

कानिचन उदाहरणानि एतादृशानि — १. एचोऽयवायावः ६.१.७८ 

#################################################################

२४ वान्तो यि प्रत्यये [६.१.७९ ]

यकारादौ प्रत्यये परे ओदौतोः अव् आव् एतौ स्तः। गव्यम्। नाव्यम्। अध्वपरिमाणे च (वार्त्तिकम्) गव्यूतिः॥

वान्तः (वकारान्तः)

अयादिसन्धिविधायकम् सुत्रम् 

===============================================================

पदच्छेदः  वान्तः प्रथमा-एकवचनम् , यि सप्तमी-एकवचनम् , प्रत्यये सप्तमी-एकवचनम्

अनुवृत्तिः  एचः ६.१.७८

अधिकारः  संहितायाम्६.१.७२

अनुवृत्तिसहितं सूत्रम्  एचः यि-प्रत्यये वान्तः संहियाताम्

सूत्रप्रकारः 

सूत्रार्थः  ओकार-औकारयोः यकारादि-प्रत्यये परे संहितायाम् क्रमेण अव् /आव् आदेशौ भवन्तः ।

===============================================================

एचोऽयवायावः ६.१.७८ इति सूत्रेण एच्-वर्णस्य स्थाने अचि परे यः वान्तः (वकारान्तः) आदेशः उच्यते, सः यकारादिप्रत्यये परे अपि भवति इति अस्य सूत्रस्य अर्थः ।

अत्र  यथासङ्ख्यत्वात् ओकारस्य स्थाने अव्-आदेशः तथा औकारस्य स्थाने आव्-आदेशः विधीयते । 

यथा —

===============================================================

ओकारस्य अवादेशः —

गोः विकारः → गो + यत् [...]→ गव् + य → गव्य

===============================================================

औकारस्य स्थाने आव्-आदेशः —

नावा तार्यम् → नौ + यत् [...] → नाव् + यत् → नाव्य

===============================================================

गव्यूतिः (measure of distance)

१ गव्युतिः = ७.३ km = योजनम् /2

गो + यूति इत्यत्र (only when used for measurment)गो-शब्दस्य ओकारस्य अवादेशं कृत्वा गव्यूति इति रूपं सिद्ध्यति । 

अस्मिन् सन्दर्भे वार्त्तिककारः एकं वार्त्तिकं पाठयति — अध्वपरिमाणे च

अध्वपरिमाणम् (मार्गपरिमाणम् or अन्तरस्य गणनाम्) दर्शयितुम् गो + युति इत्यत्र ओकारस्य वान्तादेशः भवति । 

#################################################################

३० लोपः शाकल्यस्य [८.३.१९ ]

अवर्णपूर्वयोः पदान्तयोर्यवयोर्लोपो वाऽशि परे॥

===============================================================

पदच्छेदः  लोपः प्रथमा-एकवचनम् , शाकल्यस्य षष्ठी-एकवचनम्

अनुवृत्तिः  व्योः ८.३.१८ , अपूर्वस्य८.३.१७ , अशि ८.३.१७

अधिकारः  पदस्य ८.१.१६ , पूर्वत्रासिद्धम् ८.२.१ , संहितायाम् ८.२.१०८

अनुवृत्तिसहितं सूत्रम्  पदस्य अपूर्वयोः व्योः अशि लोपः शाकल्यस्य (मते)

सूत्रप्रकारः 

सूत्रार्थः  अवर्णात् (अकारात् / आकारात्) परस्य पदान्तवकारस्य पदान्तयकारस्य च संहितायाम् अश्-वर्णे परे शाकल्यस्य मतेन (इत्युक्ते विकल्पेन) लोपः भवति ।

===============================================================

प्रत्याहाराः —

अश् = सर्वे स्वराः + मृदुव्यञ्जनानि (वर्गतृतीयचतुर्थपञ्चमाः, अन्तःस्थाः, हकारः)। खर्-प्रत्याहास्थान् वर्णान् विहाय अन्ये सर्वे वर्णाः सर्वे अश्-प्रत्याहारे विद्यन्ते।

===============================================================

कानिचन उदाहरणानि एतानि —

१) वने + इति इति स्थिते एकारस्य अयादेशे कृते तस्य प्रकृतसूत्रेण विकल्पेन लोपः भवति ।

वने इति

→ वनय् इति [एचोऽयवायावः ६.१.७८ इति अय्-आदेशः]

→ वन इति [लोपः शाकल्यस्य ८.३.१९ इति यकारस्य विकल्पेन लोपः]

२. द्वौ + एतौ अत्र आवादेशे कृते वकारस्य प्रकृतसूत्रेण विकल्पेन लोपः भवति —

द्वौ एतौ

→ द्वाव् एतौ [एचोऽयवायावः ६.१.७८ इति आवादेशः]

→ द्वा एतौ [लोपः शाकल्यस्य ८.३.१९ इति वैकल्पिकः लोपः]

===============================================================

ते + आगच्छन्ति = त्  + ए + आगच्छन्ति = त्  + अय्  + आगच्छन्ति = तयागच्छन्ति, त आगच्छन्ति

बालौ + इह = बाल् + औ + इह = बाल् + आव् + इह = बालाविह, बाला इह 

तस्मै + एव = तस्म् + ऐ + एव = तस्म् + आय् + एव = तस्मायेव, तस्मा एव 

जे + अनीयम् = ज् + ए + अनीयम् = ज् + अय् + अनीयम् = जयनीयम्, [ज अनीयम् is not possible as they are not separate padas]

वटो + आगच्छ = वट् + ओ + आगच्छ = वट् + अव + आगच्छ = वटवागच्छ, वट आगच्छ 

रमे + आरोह = रम्  + ए + आरोह = रम्  + अय् + आरोह = रमयारोह, रम आरोह 

गो + ए = ग् + ओ + ए = ग् + अव् + ए = गवे, [ग ए is not possible as they are not separate padas]

ते + ऊचुः = त् + ए + ऊचुः = त् + अय् + ऊचुः = तयूचुः, त ऊचुः 

डै + अकः = ड्  + ऐ + अकः = ड्  + आय् + अकः = डायकः [डा अकः is not possible as they are not separate padas]

उभौ + अपि = उभ्  + औ + अपि = उभ्  + आव् + अपि = उभावपि, उभा अपि 

===============================================================

धेनवे = धेन् + अव् + ए = धेन् + ओ + ए = धेनो + ए  

गृह आसीत् = गृह् + अय् + आसीत् = गृह् + ए + आसीत् = गृहे + आसीत्

रामलक्ष्मणा अग्रतः = रामलक्ष्मण् + आव् + अग्रतः = रामलक्ष्मण् + औ + अग्रतः = रामलक्ष्मणौ + अग्रतः

एत इच्छन्ति =  एत् + अय् + इच्छन्ति =  एत् + ए + इच्छन्ति =  एते + इच्छन्ति 

मतये = मत् + अय् + ए = मत् + ए + ए = मते + ए

कट उपवेशनम् = कट् + अय् + उपवेशनम् = कट् + ए + उपवेशनम् = कटे + उपवेशनम् 

वन इति = वन् + अय् + इति = वन् + ए + इति = वने + इति

भवनम् = भ् + अव् + अनम् = भ् + ओ + अनम् = भो + अनम् 

द्वा अत्र =  द्व् + आव् + अत्र =  द्व् + औ + अत्र =  द्वौ + अत्र

विष्ण इह = विष्ण् + अव् + इह = विष्ण् + ओ + इह = विष्णो + इह

#################################################################

३१ पूर्वत्रासिद्धम् [८.२.१ ]

सपादसप्ताध्यायीं प्रति त्रिपाद्यसिद्धा, त्रिपाद्यामपि पूर्वं प्रति परं शास्त्रमसिद्धम्। हर इह, हरयिह। विष्ण इह, विष्णविह॥

===============================================================

पदच्छेदः  पूर्वत्र अव्ययम् , असिद्धम् प्रथमा-एकवचनम्

अनुवृत्तिः 

अधिकारः  पदस्य ८.१.१६ , पूर्वत्रासिद्धम् ८.२.१

अनुवृत्तिसहितं सूत्रम् पूर्वत्र असिद्धम्

सूत्रप्रकारः अधिकारसूत्रम् (पूर्वत्रासिद्धम् इत्यधिकारः)- ८.४.६८ इति यावत् ।

सूत्रार्थः  सपादसप्ताध्यायीम् प्रति त्रिपादी असिद्धा वर्तते । त्रिपाद्याम् अपि पूर्वम् शास्त्रम् प्रति परम् शास्त्रम् असिद्धम् वर्तते।

===============================================================

अष्टाध्याय्याः इदम् अधिकारसूत्रम् । अयम् अधिकारः अस्मात् सूत्रात् आरभ्य अष्टाध्याय्याः अन्तिमं सूत्रम् यावत् प्रचलति। 

अस्मिन् अधिकारे विद्यमानानि सर्वाणि सूत्राणि पूर्वसूत्राणां कृते असिद्धानि (अमान्यानि / अविद्यमानानि) सन्ति — इति अस्य सूत्रस्य आशयः। This adhikaar dictates that every rule in this adhikaar is considered to be non-existent by the rules which precede that rule.

एतादृशं विधानं कृत्वा इदम् अधिकारसूत्रम् अष्टाध्यायीं द्वयोः भागयोः विभाजयति —

===============================================================

१. प्रकृतसूत्रात् सूत्रात् पूर्वम् विद्यमानानि यानि सूत्राणि, तेषाम् प्रथमः भागः । अस्मिन् भागे आदिस्थाः सप्त अध्यायाः, तथा च अष्टमाध्यायस्य प्रथमपादस्य सर्वाणि सूत्राणि वर्तन्ते । अयं भागः सपादसप्ताध्यायी नाम्ना ज्ञायते। 

अस्याः सपादसप्ताध्याय्याः कृते तस्याः अनन्तरम् (इत्युक्ते, अष्टमाध्यायस्य प्रथमपादात् अनन्तरम्) अष्टाध्याय्याम् किमपि न विद्यते। इत्युक्ते, सपादसप्ताध्याय्याः सूत्राणां कृते अष्टाध्याय्याः अन्तिमानाम् त्रयाणाम् पादानाम् अस्तित्वम् एव न वर्तते ।

२. प्रकृतसूत्रात् अनन्तरम् विद्यमानानि यानि सूत्राणि, तेषाम् द्वितीयः भागः ।  अयं भागः त्रिपादी नाम्ना ज्ञायते । त्रयाणां पादानां समाहारः = त्रिपादी । 

अस्याः त्रिपाद्याः प्रत्येकं सूत्रस्य कृते तस्मात् अनन्तरम् अष्टाध्याय्याम् किमपि न विद्यते। इत्युक्ते, त्रिपाद्याः प्रत्येकं सूत्रस्य कृते 'अहमेव अष्टाध्याय्याः अन्तिमम् सूत्रम्' — इति भावः वर्तते ।

#################################################################

६.१.८४ एकः पूर्वपरयोः

===============================================================

पदच्छेदः  एकः प्रथमा -एकवचनम् , पूर्वपरयोः षष्ठी-द्विवचनम्

अनुवृत्तिः  अचि ६.१.७७

अधिकारः  संहितायाम् ६.१.७२ , एकः पूर्वपरयोः ६.१.८४

अनुवृत्तिसहितं सूत्रम्  एकः पूर्वपरयोः

सूत्रप्रकारः  अधिकारसूत्रम् (एकः पूर्वपरयोः इत्यधिकारः)।

सूत्रार्थः  इतः आरभ्य (ऋतः उत् ६.१.१११ इति यावत्) यः कोऽपि आदेशः उच्यते सः पूर्वपरयोः उभयोः स्थाने एकादेशः भवति।

===============================================================

इदम् अधिकारसूत्रम् । अस्य सूत्रस्य अधिकारः ऋतः उत् ६.१.१११ इति सूत्रम् यावत् प्रचलति। 

अस्मिन् अधिकारे उक्ताः आदेशाः पूर्वपरयोः स्थाने एकत्ररूपेण (इत्युक्ते, एकादेशरूपेण) भवन्ति इति अनेन अधिकारेण उच्यते। पूर्ववर्णस्य तथा परवर्णस्य उभयोः स्थाने मिलित्वा एकः एव आदेशः विधीयते इति अस्य अर्थः। 

यथा, अस्मिन् अधिकारे पाठितेन आद्गुणः ६.१.८७ इति सूत्रेण अकार-इकारस्यः स्थाने एकत्ररूपेण एकारादेशः भवति।

एकादेशसन्धिः - गुणसन्धिः, वृद्धिसन्धिः, सवर्णदीर्घसन्धिः 

#################################################################

२५ अदेङ् गुणः [१.१.२ ]

अत् एङ् च गुणसंज्ञः स्यात्॥

===============================================================

पदच्छेदः  अत्-एङ् प्रथमा-एकवचनम्, गुणः प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  अत्-एङ् गुणः

सूत्रप्रकारः  संज्ञासूत्रम् (गुणसंज्ञा)

सूत्रार्थः  अ, ए, ओ - एतेषां त्रयाणां 'गुणः' इति संज्ञा भवति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'गुण' इति संज्ञा । 

'अ', 'ए', 'ओ' एते त्रयः वर्णाः अनेन सूत्रेण गुणसंज्ञकाः भवन्ति। 

#################################################################

२६ तपरस्तत्कालस्य [१.१.७० ]

तः परो यस्मात्स च तात्परश्चोच्चार्यमाणसमकालस्यैव संज्ञा स्यात्॥

===============================================================

पदच्छेदः  तपरः प्रथमा-एकवचनम् , तत्कालस्य षष्ठी-एकवचनम्

अनुवृत्तिः  सवर्णस्य १.१.६९ , स्वम् १.१.६८ , रूपम् १.१.६८

अधिकारः 

अनुवृत्तिसहितं सूत्रम्  तपरः तत्कालस्य

सूत्रप्रकारः 

सूत्रार्थः  तकारात् परः वर्णः, तथा च तकारः यस्मात् परः सः वर्णः — उभौ अपि स्वकालवाचकानाम् सवर्णानाम् एव निर्देशं कुरुतः ।

===============================================================

अणुदित्सवर्णस्य चाप्रत्ययः १.१.६९ इति सूत्रेण 'अविधीयमानः (इत्युक्ते, आदेशरूपेण न उक्तः) अण्-वर्णः सर्वणग्रहणं करोति' इति ज्ञायते। 

एतादृशस्य सवर्णग्रहणस्य विशिष्टासु अवस्थासु नियमनम् कर्तुम् प्रकृतसूत्रम् निर्मितम् अस्ति। 

यदि अविधीयमानात् अण-वर्णात् पूर्वम् उत परम् अव्यवहितः तकारः वर्तते, तर्हि सः अण्-वर्णः केवलं तादृशानाम् सवर्णानाम् एव ग्रहणं करोति येषाम् उच्चारणकालः तस्य वर्णस्य उच्चारणकालसदृशः वर्तते — इति अस्य सूत्रस्य आशयः। 

कानिचन उदाहरणानि एतानि —

===============================================================

अदेङ् गुणः १.१.२ अस्मिन् सूत्रे 'अत् + एङ्' इत्यत्र विद्यमानः तकारः एकस्मिन् एव समये अकारात् परः, तथा च एङ्-प्रत्याहारात् च पूर्वः विद्यते। अतः अत्र अयम् तकारः 'अ' तथा 'एङ्' एताभ्याम् द्वाभ्याम् सह अपि अन्वेति। 

इत्युक्ते 'अत्' इत्यनेन अकारस्य केवलम् तत्कालिक-सवर्णानाम् (ह्रस्वभेदानाम्) एव ग्रहणं क्रियते, न हि दीर्घ-प्लुत-भेदानाम् । 

एवमेव, 'एङ्' इत्यनेन अपि एकार-ओकारयोः दीर्घ-भेदानाम् एव ग्रहणं भवति, न हि प्लुत-भेदानाम् ।

===============================================================

सूत्रे पाठितः 'तपर'शब्दः एकस्मिन् एव समये तत्पुरुषसमासरूपेण, बहुव्रीहिसमासरूपेण च स्वीक्रियते । तदित्थम् -

१. तात् परः तपरः — इति तत्पुरुषसमासः। अनेन तकारात् अनन्तरम् विद्यमानः वर्णः निर्दिश्यते। अतः अदेङ् गुणः १.१.२ अस्मिन् सूत्रे एङ्-प्रत्याहारः तपरः अस्ति, अतः तस्य विषये सवर्णग्रहणं नियम्यते — इति अत्र आशयः।

२. तः परः यस्मात् सः तपरः — इति बहुव्रीहिसमासः । अनेन तकारात् पूर्वं विद्यमानः वर्णः निर्दिश्यते । अतः अदेङ् गुणः १.१.२ अस्मिन् सूत्रे अवर्णः तपरः अस्ति, अतः तस्य विषये सवर्णग्रहणं नियम्यते — इति अत्र आशयः ।

===============================================================

यत्र यत्र वर्णात् अनन्तरम् तकारः प्रयुक्तः वर्तते, तत्र तत्र 'तपरकरणम् कृतम् अस्ति' इति उच्यते।  यथा, अदेङ् गुणः १.१.२, दिव उत् ६.१.१३१ इत्येतेषु सर्वेषु सूत्रेषु तपरकरणम् विद्यते। 

#################################################################

२७ आद्गुणः [६.१.८७ ]

अवर्णादचि परे पूर्वपरयोरेको गुण आदेशः स्यात्। उपेन्द्रः। गङ्गोदकम्॥

गुणसन्धिविधायकम् सुत्रम्।

===============================================================

पदच्छेदः  आत् पञ्चमी-एकवचनम् , गुणः प्रथमा-एकवचनम्

अनुवृत्तिः  अचि ६.१.७७

अधिकारः  संहितायाम् ६.१.७२ , एकः पूर्वपरयोः ६.१.८४

अनुवृत्तिसहितं सूत्रम्  आद् अचि पूर्वपरयोः एकः गुणः

सूत्रप्रकारः 

सूत्रार्थः  अवर्णात् अच्-वर्णे परे संहितायाम् पूर्वपरयोः एकः गुणः आदेशः भवति ।

===============================================================

अवर्णात् संहितायाम् स्वरः विद्यते चेत् उभयोः गुणैकादेशः भवति । इत्युक्ते, 'गुण' इति संज्ञया निर्दिष्टः वर्णः आदेशरूपेण अत्र विधीयते । अष्टाध्याय्यां अदेङ् गुणः १.१.२ इत्यनेन अकार-एकार-ओकाराणाम् गुणसंज्ञा भवति । 

एतेषु कः वर्णः आदेशरूपेण विधीयेत — इति प्रश्ने जाते, स्थानेऽन्तरतमः १.१.५० इत्यस्याः परिभाषायाः आश्रयः स्वीक्रियते। अनया परिभाषया एतत् ज्ञाप्यते, यत् स्थानेन यः वर्णः सदृशतमः, तस्य आदेशरूपेण विधानम् भवति ।

उदाहरणानि एतानि —

===============================================================

अवर्णात् इवर्णे परे उभयोः एकादेशः एकारः विधीयते। अवर्णस्य उच्चारणस्थानम् कण्ठः, इवर्णस्य उच्चारणस्थानम् तालु, एकारस्य उच्चारणस्थानम् कण्ठतालु - इति स्थानेन आन्तरतम्यम् सिद्ध्यति। 

यथा —

देवानाम् इन्द्रः → देव + इन्द्रः → देवेन्द्रः ।

महान् च असौ इन्द्रश्च → महत् + इन्द्रः → महा + इन्द्र → महेन्द्रः ।

देवानाम् ईशः →‌ देव + ईशः → देवेशः।

महान् च असौ ईशश्च → महत् + ईशः → महा + ईशः → महेशः ।

===============================================================

अवर्णात् उवर्णे परे उभयोः एकादेशः ओकारः विधीयते। अवर्णस्य उच्चारणस्थानम् कण्ठः, उवर्णस्य उच्चारणस्थानम् ओष्ठौ, ओकारस्य उच्चारणस्थानम् कण्ठोष्ठम् - इति स्थानेन आन्तरतम्यम् सिद्ध्यति । 

यथा —

सूर्यस्य उदयः → सूर्य + उदयः → सूर्योदयः ।

गङ्गायाः उदकम् → गङ्गा + उदकम् → गङ्गोदकम् ।

पादेन ऊनम् → पाद + ऊनम् →‌ पादोनम् ।

एकया ऊनम् → एका + ऊनम् → एकोनम् ।

===============================================================

अवर्णात् ऋवर्णे परे उभयोः एकादेशः अर् विधीयते। 

अत्र अवर्णस्य उच्चारणस्थानम् कण्ठः, ऋवर्णस्य उच्चारणस्थानम् मूर्धा । गुणसंज्ञकेभ्यः त्रिभ्यः वर्णेभ्यः 'मूर्धा' इति उच्चारणस्थानम् कस्यापि वर्णस्य नास्ति। 

परन्तु उरण् रपरः १.१.५१ इत्यनेन सूत्रेण एतत् ज्ञायते यत् ऋकारस्य स्थाने जायमानः अकारः नित्यम् रेफेण सह (इत्युक्ते, 'अर्' इत्यस्मिन् रूपे) विधीयते । अतः अवर्णात् ऋवर्णे परे उभयोः केवलम् 'अ' इति आदेशः कदापि नैव भवति, अपितु 'अर्' इति रेफयुक्तः आदेशः एव सम्भवति । 

अस्मिन् आदेशे विद्यमानस्य अकारस्य उच्चारणस्थानम् कण्ठः, रेफस्य उच्चारणस्थानम् च मूर्धा; अतः अत्र स्थानसाधर्म्यम् अपि सिद्ध्यति ।  अतः अवर्णात् ऋवर्णे परे 'अर्' इत्येव आदेशरूपेण विधीयते । 

यथा —

देवानाम् ऋषिः → देव + ऋषिः → देवर्षिः।

महान् च असौ ऋषिः → महत् + ऋषिः → महा + ऋषिः → महर्षिः। आकार-ऋकारयोः अपि अर्-आदेशः एव भवति, 'आर्' इति न ।

प्रथमश्च असौ ॠकारश्च → प्रथम + ॠकारः → प्रथमर्कारः ।

बालिकायाः ॠकारः → बालिका + ॠकारः → बालिकर्कारः। आकार-ॠकारयोः अपि अर्-आदेशः एव भवति, 'आर्' इति न ।

===============================================================

अवर्णात् ऌवर्णे परे उभयोः एकादेशः अल् विधीयते। 

अत्र अवर्णस्य उच्चारणस्थानम् कण्ठः, ऌवर्णस्य उच्चारणस्थानम् दन्ताः। गुणसंज्ञकेभ्यः त्रिभ्यः वर्णेभ्यः 'दन्ताः' इति उच्चारणस्थानम् कस्यापि वर्णस्य नास्ति। परन्तु उरण् रपरः १.१.५१ इत्यनेन सूत्रेण एतत् ज्ञायते यत् ऌकारस्य स्थाने जायमानः अकारः नित्यम् लकारेण सह (इत्युक्ते, 'अल्' इत्यस्मिन् रूपे) विधीयते । 

अतः अवर्णात् ऌवर्णे परे उभयोः केवलम् 'अ' इति आदेशः कदापि नैव भवति, अपितु 'अल्' इति लकारयुक्तः आदेशः एव सम्भवति । अस्मिन् आदेशे विद्यमानस्य अकारस्य उच्चारणस्थानम् कण्ठः, लकारस्य उच्चारणस्थानम् च दन्ताः; अतः अत्र स्थानसाधर्म्यम् अपि सिद्ध्यति । अतः अवर्णात् ऌवर्णे परे 'अल्' इत्येव आदेशरूपेण विधीयते । 

यथा —

कृष्णस्य ऌकारः → कृष्ण + ऌकारः →‌ कृष्णल्कारः ।

महान् च असौ ऌकारश्च → महत् + ऌकारः → महा + ऌकारः → महल्कारः। (आकार-ऌकारयोः अपि अल्-आदेशः एव भवति, 'आल्' इति न) ।

===============================================================

प्रकृतसूत्रेण यद्यपि अचि परे गुणैकादेशः उक्तः अस्ति, तथापि अस्य सूत्रस्य प्रसक्तिः केवलम् 'इक्' वर्णे परे एव दृश्यते । अन्येषु वर्णेषु परेषु अस्य गुणादेशस्य सवर्णदीर्घेण वृद्ध्यादेशेन वा बाधः भवति । 

तदित्थम् —

१]अवर्णात् अवर्णे परे, प्रकृतसूत्रेण उभयोः गुणादेशे प्राप्ते, तद् बाधित्वा अकः सवर्णे दीर्घः ६.१.१०१ इत्यनेन पूर्वपरयोः एकः सवर्णदीर्घादेशः भवति ।

२]अवर्णात् एच्-वर्णे परे प्रकृतसूत्रेण उभयोः गुणादेशे प्राप्ते, तद् बाधित्वा वृद्धिरेचि ६.१.८८ इत्यनेन पूर्वपरयोः एकः वृद्ध्यैकादेशः भवति ।

#################################################################

उरण् रपरः [१.१.५१ ]

ऋ इति त्रिंशतः संज्ञेत्युक्तम्। तत्स्थाने योऽण् स रपरः सन्नेव प्रवर्तते। कृष्णर्द्धिः। तवल्कारः॥

उः - ऋवर्णस्य

===============================================================

पदच्छेदः  उः षष्ठी-एकवचनम् , अण् प्रथमा-एकवचनम्, रपरः प्रथमा-एकवचनम्

अनुवृत्तिः  षष्ठी १.१.४९ , स्थाने-योगा १.१.४९

अधिकारः 

अनुवृत्तिसहितं सूत्रम्  उः स्थाने रपरः अण्

सूत्रप्रकारः  परिभाषासूत्रम् (ऋकारादेशविधानपरिभाषा)

सूत्रार्थः  ऋवर्णस्य/ऌवर्णस्य आदेशरूपेण विधीयमानात् अवर्णात्/इवर्णात्/उवर्णात् अनन्तरम् नित्यम् (यथासङ्ख्यम्) रेफः / लकारः विधीयते ।

===============================================================

प्रत्याहाराः —

अण् = अ, आ, इ, ई, उ, ऊ ।

र = र्, ल् ।

ऋवर्णस्य स्थाने यत्र अण्-वर्णस्य आदेशः भवति, तत्र तस्मात् अण्-वर्णात् नित्यम् रेफः अपि विधीयते।  एवमेव, ऌवर्णस्य स्थाने यत्र अण्-वर्णस्य आदेशः भवति, तत्र तस्मात् अण्-वर्णात् नित्यम् लकारः अपि विधीयते।

सूत्रे प्रयुक्तः 'उः' इति शब्दः ऋ-शब्दस्य षष्ठ्येकवचनम् अस्ति। अत्र विद्यमानः ऋ-शब्दः सवर्णग्रहणं करोति । अतः अत्र ऋ-इत्यनेन ऋकारस्य १८ भेदाः, ऌकारस्य च १२ भेदाः इति आहत्य ३० भेदाः निर्दिश्यन्ते।

उदाहरणानि एतानि —

===============================================================

ब्रह्मणाम् ऋषिः → ब्रह्म + ऋषि → ब्रह्म् अर् ऋषि [आद्गुणः ६.१.८७ इति गुणैकादेशः । अकार-ऋकारयोः गुणैकादेशः अकारः रपरः सन् विधीयते ]→ ब्रह्मर्षि

तव + ऌकारः → तव् अल् कारः [आद्गुणः ६.१.८७ इति गुणैकादेशः । अकार-ऌकारयोः गुणः लपरः अकारः]→ तवल्कारः

===============================================================

प्रकृतसूत्रे प्रयुक्तः अण्-प्रत्याहारः अइउण्-सूत्रस्य णकारेण निर्मितः अस्ति, न हि लण्-सूत्रस्य णकारेण।

प्रकृतसूत्रे विद्यमानः रपरः इति शब्दः रः परः यस्मात् सः इति बहुव्रीहिसमासेन निर्मितः अस्ति। 

अत्र विग्रहवाक्ये प्रयुक्तः 'रः' इति शब्दः र-प्रत्याहारस्य निर्देशं करोति। 

लण्-इत्यस्मिन् माहेश्वरसूत्रे लकारोत्तरम् अकारं इत्संज्ञकं मत्त्वा; हयवरट्-सूत्रस्य रेफेण सह तस्य ग्रहणं कृत्वा 'र् + अ = र' इति प्रत्याहारः सिद्ध्यति । अनेन प्रत्याहारेण रेफस्य लकारस्य च ग्रहणं क्रियते ।

#################################################################

२८ उपदेशेऽजनुनासिक इत् [ १.३.२ ]

उपदेशेऽनुनासिकोऽजित्संज्ञः स्यात्। प्रतिज्ञानुनासिक्याः पाणिनीयाः। लण्सूत्रस्थावर्णेन सहोच्चार्यमाणो रेफो रलयोः संज्ञा॥

===============================================================

पदच्छेदः उपदेशे सप्तमी-एकवचनम्, अच् प्रथमा-एकवचनम्, अनुनासिकः प्रथमा-एकवचनम्, इत् प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  उपदेशे अनुनासिकः अच् इत्

सूत्रप्रकारः  संज्ञासूत्रम् (इत्संज्ञा)

सूत्रार्थः  उपदेशे विद्यमानः अनुनासिकस्वरः इत्संज्ञकः भवति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा। 

===============================================================

'उपदेश:' इति शब्देन आद्यमहर्षीणाम् (महेश्वर-पाणिनि-कात्यायन-पतञ्जलि-इत्येतेषाम्) उच्चारणस्य निर्देशः भवति। महेश्वरेण रचितानि सूत्राणि, पाणिनिना रचिताः शब्दपाठ-धातुपाठ-लिङ्गानुशासनादयः ग्रन्थाः, वार्त्तिककारेण कृतानि वार्त्तिकानि - एतानि सर्वाणि व्याकरणशास्त्रस्य आद्योच्चारणरूपेण स्वीक्रियन्ते। अतएव सर्वाणि माहेश्वरसूत्राणि, अष्टाध्याय्यां विद्यमानाः प्रत्ययाः, आदेशाः, आगमाः, धातुपाठे पाठिताः धातवः - एते सर्व अपि उपदेशाः सन्ति । 

उपदेश शब्दस्य व्याख्या एकया कारिकया दीयते -

धातुसूत्रगणोणादिनामलिङ्गानुशासनम् ।
आगमाः प्रत्ययादेशाः उपदेशा प्रकीर्तिताः ।

धातुपाठ, सूत्रपाठः, गणपाठः, उणादिपाठः, लिङ्गानुशासनम् - एतेषु पञ्चसु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः  एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते — इति अस्याः कारिकायाः अर्थः। 

===============================================================

उपदेशे विद्यमानस्य अनुनासिक-अच्-वर्णस्य प्रकृतसूत्रेण इत्संज्ञा भवति। कानिचन उदाहरणानि एतानि —

'सुँ' अस्मिन् प्रत्यये सकारात् परः अनुनासिकः उकारः अस्ति । अतः अस्य उकारस्य इत्संज्ञा भवति।

'गमॢँ' अस्मिन् धातौ ऌकारः अनुनासिकः अस्ति, अतः तस्य इत्संज्ञा भवति ।

'डुपचँष्' इत्यत्र चकारात् परः यः अकारः, सः अनुनासिकः अस्ति । अतः तस्य इत्संज्ञा भवति ।

'भू' इत्यत्र कोऽपि अनुनासिकः स्वरः नास्ति । अतः अत्र कस्यापि इत्संज्ञा न भवति ।

'लँण्' प्रत्याहारे लकारोत्तरः अकारः अनुनासिकः अस्ति, अतः तस्य इत्संज्ञा भवति।

===============================================================

उपदेशेषु विद्यमानानाम् इत्संज्ञकवर्णानाम् प्रक्रियायाः प्रारम्भे एव तस्य लोपः १.३.९ इत्यनेन नित्यम् लोपः भवति। इत्संज्ञकवर्णानां लोपे कृते यः अंशः अवशिष्यते, सः उपदेशस्य 'दृश्यरूपम्' इति नाम्ना ज्ञायते। 

यथा, 'गमॢँ' इति उपदेशे विद्यमानस्य इत्संज्ञकस्य ऌकारस्य लोपे कृते 'गम्' इति यद् अवशिष्यते, तत् गमॢँ-धातोः दृश्यरूपम् ।

#################################################################

ससूत्रं सन्धिं योजयत।

१) महा + ईशः = महेशः (२७ आद्गुणः [६.१.८७ ])

२) न + उपलब्धिः = नोपलब्धिः (२७ आद्गुणः [६.१.८७ ])

३) तरु + आरोपणम् = तर्वारोपणम् (१५ इको यणचि [६.१.७७ ])

४) सप्त + ऋषयः = सप्तर्षयः (२७ आद्गुणः [६.१.८७ ])

५) वक्तृ + इच्छा = वक्त्रिच्छा (१५ इको यणचि [६.१.७७ ])

६) लिख + ऌकारम् = लिखल्कारम् (२७ आद्गुणः [६.१.८७ ])

७) इन्द्रस्य + इभः = इन्द्रस्येभः (२७ आद्गुणः [६.१.८७ ])

८) स्वर्गे + एव = स्वर्गयेव (२२ एचोऽयवायावः [६.१.७८ ]), स्वर्ग एव (३० लोपः शाकल्यस्य [८.३.१९ ])

९) ग्रीष्म + ऋतुः = ग्रीष्मर्तुः (२७ आद्गुणः [६.१.८७ ])

१०) आ + उदकान्तात् = ओदकान्तात् (२७ आद्गुणः [६.१.८७ ])

===============================================================

ससूत्रं सन्धिं विभजत।

१) गजेन्द्रः = गज + इन्द्रः (२७ आद्गुणः [६.१.८७ ])

२) देवर्षिः = देव + ऋषिः (२७ आद्गुणः [६.१.८७ ])

३) नाव्यम् = नौ + यम्  (२४ वान्तो यि प्रत्यये [६.१.७९ ])

४) उत्तमर्णः = उत्तम + ऋणः (२७ आद्गुणः [६.१.८७ ])

५) गुडाकेशः = गुडाका + ईशः (२७ आद्गुणः [६.१.८७ ])

६) विनयोज्ज्वलः = विनय + उज्ज्वलः (२७ आद्गुणः [६.१.८७ ])

७) धृत्युत्साहौ = धृति + उत्साहौ (१५ इको यणचि [६.१.७७ ])

८) यथेच्छम् = यथा + इच्छम् (२७ आद्गुणः [६.१.८७ ])

९) ममल्कारः = मम + ऌकारः (२७ आद्गुणः [६.१.८७ ])

१०) महोरगः = महा + उरगः (२७ आद्गुणः [६.१.८७ ])

#################################################################

३२ वृद्धिरादैच् [१.१.१ ]

आदैच्च वृद्धिसंज्ञः स्यात्॥

===============================================================

पदच्छेदः  वृद्धिः प्रथमा-एकवचनम् , आत्-ऐच् प्रथमा-एकवचनम्

अनुवृत्तिः 

अधिकारः 

अनुवृत्तिसहितं सूत्रम्  आत्-ऐच् वृद्धिः

सूत्रप्रकारः  संज्ञासूत्रम् (वृद्धिसंज्ञा)

सूत्रार्थः  आ, ऐ, औ - एतेषां त्रयाणां 'वृद्धिः' इति संज्ञा भवति ।

===============================================================

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति।  एतासु प्रथमा संज्ञा 'वृद्धिः' इति अनेन सूत्रेण पाठ्यते । 

'आ', 'ऐ', 'औ' एते त्रयः वर्णाः अनेन सूत्रेण वृद्धिसंज्ञकाः भवन्ति। 

===============================================================

'आदैच्' इत्यत्र तपरकरणस्य प्रयोजनम्

आदैच् इत्यत्र आत् तथा ऐच् इति पदद्वयम् विद्यते। तत्र आत् इत्यत्र आकारात् अनन्तरम् स्थापितः तकारः तात्कालिकभेदग्रहणार्थम् स्थापितः अस्ति। 

अयम् तकारः ऐच् इत्यनेन सह अन्वेति। इत्युक्ते, ऐच्-प्रत्याहारस्थवर्णाभ्याम् जायमानम् सवर्णग्रहणम् तपरस्तत्कालस्य १.१.७० इति सूत्रस्य साहाय्येन नियम्य केवलम् दीर्घभेदानाम् एव अत्र ग्रहणं भवति, न हि प्लुतभेदानाम्। 

अत्र विद्यमानः तकारः आकारेण सह न अन्वेति as आकारेण सवर्णग्रहणं न क्रियते।

#################################################################

३३ वृद्धिरेचि [६.१.८८ ]

आदेचि परे वृद्धिरेकादेशः स्यात्। गुणापवादः। कृष्णैकत्वम्। गङ्गौघः। देवैश्वर्यम्। कृष्णौत्कण्ठ्यम्॥

===============================================================

पदच्छेदः  वृद्धिः प्रथमा-एकवचनम् , एचि सप्तमी-एकवचनम्

अनुवृत्तिः  आत् ६.१.८७

अधिकारः  संहितायाम् ६.१.७२ , एकः पूर्वपरयोः ६.१.८४

अनुवृत्तिसहितं सूत्रम्  आत् एचि पूर्वपरयोः एकः वृद्धि

सूत्रप्रकारः 

सूत्रार्थः  अवर्णात् एच्-वर्णे परे संहितायाम् पूर्वपरयोः एकः वृद्धि-एकादेशः भवति ।

===============================================================

अवर्णात् अच्-वर्णे परे आद्गुणः ६.१.८७ इति सूत्रेण पूर्वपरयोः गुणैकादेशे प्राप्ते; तद्बाधित्वा अवर्णात् (अकारात् / आकारात्) संहितायाम् एकारः / ऐकारः /ओकारः/औकारः विद्यते चेत् उभयोः वृद्ध्येकादेशः भवति । 

'वृद्धि' इति संज्ञया निर्दिष्टः वर्णः आदेशरूपेण अत्र विधीयते इत्यर्थः । 

अष्टाध्याय्यां वृद्धिरादैच् १.१.१ इत्यनेन आकार-ऐकार-औकाराणाम् वृद्धिसंज्ञा भवति। एतेषु कः वर्णः आदेशरूपेण विधीयेत — इति प्रश्ने जाते, स्थानेऽन्तरतमः १.१.५० इत्यस्याः परिभाषायाः आश्रयः स्वीक्रियते। अनया परिभाषया एतत् ज्ञाप्यते, यत् स्थानेन यः वर्णः सदृशतमः, तस्य आदेशरूपेण विधानम् भवति।

उदाहरणानि एतानि —

१. अवर्णात् एकारे, ऐकारे वा परे उभयोः एकादेशः ऐकारः विधीयते । अवर्णस्य उच्चारणस्थानम् कण्ठः, एकारस्य ऐकारस्य च उच्चारणस्थानम् कण्ठतालु - इति स्थानेन आन्तरतम्यम् सिद्ध्यति। यथा —

कृष्णस्य एकत्वम् → कृष्ण + एकत्वम् → कृष्णैकत्वम् ।

ललितायाः एकत्वम् → ललिता + एकत्वम् → ललितैकत्वम् ।

देवस्य ऐश्वर्यम् → देव + ऐश्वर्यम् → देवैश्वर्यम् ।

ललितायाः ऐश्वर्यम् → ललिता + ऐश्वर्यम् → ललितैश्वर्यम् ।

२. अवर्णात् ओकारे, औकारे वा परे उभयोः एकादेशः औकारः विधीयते । अवर्णस्य उच्चारणस्थानम् कण्ठः, ओकारस्य औकारस्य च उच्चारणस्थानम् कण्ठोष्ठम् - इति स्थानेन आन्तरतम्यम् सिद्ध्यति । यथा —

जलस्य ओघः → जल + ओघः → जलौघः ।

गङ्गायाः ओघः → गङ्गा + ओघः → गङ्गौघः ।

कृष्णस्य औचित्यम् → कृष्ण + औचित्यम् → कृष्णौचित्यम् ।

गङ्गायाः औचित्यम् → गङ्गा + औचित्यम् → गङ्गौचित्यम् ।

===============================================================

ससूत्रं सन्धिं योजयत

१) सुख + औपयिकम् = सुखौपयिकम् (३३ वृद्धिरेचि [६.१.८८ ])

२) राष्ट्र + ऐक्यम् = राष्ट्रैक्यम् (३३ वृद्धिरेचि [६.१.८८ ])

३) पाप + ऋद्धिः = पापर्द्धिः (२७ आद्गुणः [६.१.८७ ])

४) पञ्च + एते = पञ्च + एते = पञ्चैते (३३ वृद्धिरेचि [६.१.८८ ]) 

५) तण्डुले + इदम् = तण्डुलयिदम् (२२ एचोऽयवायावः [६.१.७८ ]), तण्डुल + इदम् = तण्डुलयिदम् (३० लोपः शाकल्यस्य [८.३.१९ ])

६) स्पष्ट + उच्चारणम् = स्पष्टोच्चारणम्  (२७ आद्गुणः [६.१.८७ ])

७) वीर + एकः = वीरैकः (३३ वृद्धिरेचि [६.१.८८ ])

८) तस्य + औरसः = तस्यौरसः (३३ वृद्धिरेचि [६.१.८८ ])

९) कस्य + इमे = कस्येमे (२७ आद्गुणः [६.१.८७ ])

१०) सन्ति + अमी = सन्त्यमी (१५ इको यणचि [६.१.७७ ])

===============================================================

ससूत्रं सन्धिं विभजत

१) बालैषा = बाला + एषा (३३ वृद्धिरेचि [६.१.८८ ])

२) सोदासीना = सा + उदासीना (२७ आद्गुणः [६.१.८७ ])

३) सत्यैतिह्यम् = सत्य + एतिह्यम् (३३ वृद्धिरेचि [६.१.८८ ])

४) दर्शनौत्सुक्यम् = दर्शन + औत्सुक्यम् (३३ वृद्धिरेचि [६.१.८८ ])

५) विन्दत्येषा = विन्दति + एषा  (१५ इको यणचि [६.१.७७ ])

६) महौष्ण्यम् = महा + औष्ण्यम् (३३ वृद्धिरेचि [६.१.८८ ])

७) महोदधिः = महा + उदधिः (२७ आद्गुणः [६.१.८७ ])

८) महेष्वासः = महा + इष्वासः (२७ आद्गुणः [६.१.८७ ])

९) महैतिह्यम् = महा + एतिह्यम् (३३ वृद्धिरेचि [६.१.८८ ])

१०) महयिदम् = महे + इदम् (२२ एचोऽयवायावः [६.१.७८ ])

#################################################################

